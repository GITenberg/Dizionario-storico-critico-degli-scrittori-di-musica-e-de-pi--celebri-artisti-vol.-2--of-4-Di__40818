The Project Gutenberg EBook of Dizionario storico-critico degli scrittori
di musica e de' più celebri artisti, vol. 2 (of 4), by Giuseppe Bertini

This eBook is for the use of anyone anywhere at no cost and with
almost no restrictions whatsoever.  You may copy it, give it away or
re-use it under the terms of the Project Gutenberg License included
with this eBook or online at www.gutenberg.org


Title: Dizionario storico-critico degli scrittori di musica e de' più celebri artisti, vol. 2 (of 4)
       Di tutte le nazioni sì antiche che moderne

Author: Giuseppe Bertini

Release Date: September 21, 2012 [EBook #40818]

Language: Italian

Character set encoding: ISO-8859-1

*** START OF THIS PROJECT GUTENBERG EBOOK DIZIONARIO STORICO-CRITICO, VOL 2 ***




Produced by Carlo Traverso, Barbara Magni and the Online
Distributed Proofreading Team at http://www.pgdp.net (This
file was produced from images generously made available
by The Internet Archive)






                  DIZIONARIO DEGLI SCRITTORI DI MUSICA

                               C. -- K.


                              DIZIONARIO

                           _STORICO-CRITICO_

                      DEGLI SCRITTORI DI MUSICA

                      E DE' PIÙ CELEBRI ARTISTI

                         _DI TUTTE LE NAZIONI_

                        SÌ ANTICHE CHE MODERNE


                     _DELL'AB. GIUSEPPE BERTINI_

            MAESTRO DELLA REGIA IMPERIAL CAPPELLA PALATINA


                                           _In medio omnibus
                    Palmam esse positam qui artem tractant musicam._
                                                 Ter. Prol. in Phor.


                             TOMO SECONDO

                               PALERMO
                  DALLA TIPOGRAFIA REALE DI GUERRA.
                                1815.




                                ESAME

                     DELLE RIFLESSIONI CRITICHE

                 SOPRA IL DIZIONARIO STORICO CRITICO

                    DEGLI SCRITTORI DI MUSICA &c.

                     DELL' AB. GIUSEPPE BERTINI


                           _Tanti non est, ut placeum tibi._ Martial


Vantavasi Arlecchino in sulle scene di aver fatto molto rumore al mondo,
perchè servito avea alcun tempo di tamburo in un reggimento. _L'autore
di queste riflessioni_ con maggior ragione di Arlecchino può vantarsi di
aver fatti de' rumori nel mondo letterario, or con una _lettera_, poi
con un'altra, come _Musico_: poi con un _Panegirico_, come _Oratore_: e
finalmente con le presenti _Riflessioni_, come _Critico_[1]. I primi ed
ultimi accessi della sua tipomanìa non gli hanno prodotto che sintomi
musici, e da queste sue _riflessioni musico-critiche_ ben può
giudicarsi, s'egli possiede l'arte di far rumore: _Sunt verba, et voces,
prætereaque nihil_. Ma lasciamo da parte queste bagattelle, andiamo al
serio.

Credendosi costui essere un gran barbassoro, alza cattedra di critica,
di logica, di musica, ed in tuono della più ridicola pedanterìa, dà
avvertimenti, spaccia delle massime, profferisce sentenze. Attacca egli
da prima il titolo del mio Dizionario come _meno modesto_ di quello de'
Signori _Choron_, e _Fayolle_ (di cui non ne sa che il solo titolo da me
riferito nell'Introduzione), perchè costoro si contentano di chiamare il
suo solamente _Storico_, ed io ho dato in oltre al mio il nome di
_Critico_. Nel suo Lexicon, _critico impertinente e satirico_ sono
sinonimi, ed in questo senso infatti possono dirsi _critiche_ le di lui
_riflessioni_. Io non starò qui a dar la vera idea di tal nome, poichè
da niuno fuorchè da lui s'ignora. _Veggiamo però_ (sono sue parole )
_quanto in conseguenza dell'intento condotto a fine, possa il nuovo
dizionario del Bertini meritare il titolo che lo decora; e diamo a
questo autore qualche utile avvertimento per la continuazione della sua
opera._ Si ammiri quì la modestia del nostro critico, e la generosità
insieme di comunicare i suoi lumi. Pria che io gli faccia le mie scuse,
di non esser ito in cerca delle sue vaste cognizioni, e gliene renda le
dovute grazie per avermi in ciò prevenuto, favorirà dirmi _ubi litteras
musicas didicit_? Dai bei libri, di cui egli ha regalato sinora il
pubblico intorno alla musica, non dà certo grande idea delle sue
cognizioni musicali, anzichè dà a divedere abbastanza, quanto sia in
dietro rapporto alla conoscenza de' nuovi progressi di quest'arte, e
scienza, e da migliori e più recenti scrittori, cosichè parmi che non
sia egli in istato di darmi _qualche utile avvertimento per la
continuazione della mia opera_, di cui quasi si lagna _di non aver
ancora felicemente che un sol volume_, quasi che io mi fossi seco o col
pubblico obbligato di dare in pochissimi giorni il compimento
dell'opera.

_Esaminiamo dapprima_ (prosiegue egli) _l'introduzione per formar la
quale confessa l'autore essersi servito dell'opera di M. Choron_,
Principes ec. _All'ombra di questo celebre scrittore il Sig. Bertini
spaccia delle opinioni che ci sono sembrate ardite, poco musicali e
niente filosofiche._ In ogni parola non vi scorgete che bile, malignità,
contraddizione. Per far presente a' miei lettori sotto quanti e quali
rapporti può considerarsi la musica, in una nota dell'introduzione a piè
di pagina io li avverto che a formare un tal quadro mi sono servito
dell'eccellente opera di M. Choron; ed egli ciò malignamente rileva,
quasichè accusar mi volesse come _plagiario_, titolo che esclusivamente
a lui cedo, e che a ragione egli merita per le sue _rapsodie musicali_,
o lettere pretese _filarmoniche_. Chiama quindi celebre scrittore M.
Choron, senz'avere altra notizia dell'esistenza di questo autore e de'
suoi scritti, che dal mio Dizionario, ed _all'ombra_ di costui, dice
egli di _aver io spacciate delle opinioni_ a suo parere _ardite, poco
musicali e niente filosofiche_. Se queste opinioni appartengono a M.
Choron, come par ch'egli l'insinui, perchè lo chiama _celebre_? Se non
sono di costui, perchè dire che io le ho spacciate _all'ombra_ del
medesimo? Questo gran maestro di logica non sa abbastanza difendersi dai
parologismi e dalle contraddizioni.

Prosiegue il critico. _Dà egli_ (Bertini) _una nuova definizione della
composizione musicale in questi termini. La composizione è l'arte di far
della musica. Così un inetto autor di rettorica definito avea
l'eloquenza l'arte di far de' discorsi. Questo retore avea certo bisogno
di studiar la logica._ Quì sua industria stà nel gettar un pò di polvere
negli occhi al suo lettore, e sorprenderne l'accortezza. Mette in
antitesi la mia definizione con quella del suo inetto retore, e se gli
riesce dar così ad intendere che l'una e l'altra manchi alle regole di
una buona logica. Vediamolo, mentre egli ne esce con un salto,
protestando che in _quanto alla definizione del Bertini non si prende la
pena di esaminarla_.

Perchè una definizione sia compita ed esatta dee ella indicare il genere
o la specie prossima a cui la cosa appartiene e la differenza che la
distingue da tutte le altre del medesimo genere, o della medesima
specie. Quindi vien bene definita la composizione _l'arte di far della
musica_, perchè si contiene prossimamente nel genere d'ogni sorta di
musica, e mal si diffinisce _l'arte d'inventar dei canti e di
accompagnarli con conveniente armonia_, poichè questa differenza non la
distingue abbastanza da tutte le altre specie di musica, che esser
possono senza veruno accompagnamento. Quì non si tratta di Contrappunto,
che _non è se non un ramo della Composizione_, e l'inganno del nostro
Critico consiste nel confonder questa con quello, come espressamente lo
aveva io avvertito di Sulzer alla pag. XX, del mio Discorso preliminare.
Ma egli senza volersi prender la pena di esaminare, vuol far rumore a
torto ed a dritto.

_Venendo poscia l'autore_ (egli dice) _all'enumerazione delle differenti
parti che compongon la musica in generale, considera l'erudizione
musicale come parte di quella riguardata quale scienza; ed eccoti in tal
guisa confusa la storia colla scienza._

Da che nello scorso settembre uscì nel pubblico il _Prospetto_ del mio
Dizionario, per un principio di quell'urbanità e buona educazione, mercè
la quale tanto riluce nel suo ordine[2], e nella civile società questo
Polifemo della pedanterìa, debaccando da per tutto recava argomenti
della mia insufficienza, e ne deduceva a suo modo le prove da quel
_Prospetto_ medesimo: tra queste l'invincibile era a suo avviso l'aver
io posto la storia nella classe delle scienze. Egli ha avuta una così
dolce insieme e superba compiacenza di questa sua critica, che viene ora
buonamente a ripeterla in queste delicate riflessioni. Ma se letto
avesse il Cancellier Bacone nella divisione, che egli fa delle scienze,
trovata appunto avrebbe la _Storia_ nella loro classe riposta: se letto
avesse il _Discorso preliminare dell'Enciclopedia_, il capo d'opera di
M. D'Alembert, dove egli dà la genealogia e l'enumerazione delle
scienze, vi avrebbe trovata a queste annoverata la _Storia_. _La
Chronologie et la Géographie_, egli dice, _sont les deux rejettons et
les deux soutiens de la science de l'Histoire_ (pag. 57.) E nei suoi
Elementi di filosofia: _Dans la plupart des sciences, telles que la
Physique, la Medicine, la Jurisprudence et l'Histoire_, etc. (pag. 41.)
Eccoti dunque in tal guisa confusa la storia colla scienza. Ma priacchè
egli abbracciato avesse _invitâ Minervâ_ il mestier di Censore, avrebbe
dovuto studiar a fondo il soggetto, misurar le sue forze, disaminar bene
_quid valeant humeri quid ferre recusent_, non avventurare a caso ed a
tastoni la sua critica, ed esporsi così alle risa degli uomini di buon
senso. Ci lusinghiamo, che il passato gli serva di lezione per
l'avvenire, e che si guarisca dalla manía di censurare e di scrivere, o
che s'impegni almeno a far ciò con più di posatezza e di senno.

All'ignoranza egli unisce ancora la mala fede. _Il Sig. Bertini
asserisce_ (sono sue parole) _che il sistema del basso fondamentale e
dei rivolti del Rameau è stato rovesciato dall'ill. Eximeno._ Reca
quindi più passaggi di questo autore, dove parla del basso fondamentale,
e tronca uno di questi rapportandone soltanto quella porzione, in cui
Eximeno trova _Rameau_ degno di lode: in questa maniera vuol egli
mostrar falsa la mia asserzione. Ma il basso fondamentale, che insegna
l'Eximeno è lo stesso, che quello del sistema di Rameau? e nol confuta
anzi chiaramente? Ecco l'intero luogo dell'Eximeno recato a metà dal
Censore. _Sebben errò, al mio parere, il Sig. Rameau nell'origine e
nelle regole del basso fondamentale, è nondimeno degno di somma lode_
ec. E più espressamente nella sua Introduzione, pag. 55: _Il nome di
basso fondamentale è stato inventato dal cel. Sig Rameau: e sebbene
l'origine e le regole da lui stabilite circa questo Basso saranno in
quest'Opera rifiutate, nondimeno s'è ritenuto il nome_ ec. L'Eximeno
tenne parola, rovesciò il sistema nello stesso capitolo citato dal
Censore, e ne serbò solo il nome. A che far dunque tanti rumori? In
quanto alla dottrina dei rivolti, niuno mette in dubbio la loro utilità,
e solo dal P. Sacchi, e dal Bertini, _non sognando_ si sostiene, che il
metodo degli antichi su i rivolti per la facilità e chiarezza, che
maggiore non potrebbe desiderarsi, è preferibile di molto a quello dei
moderni, Rousseau, Rameau, e d'Alembert, i quali colla loro
dimostrazione teorica l'hanno anzi che no inviluppato, reso più
difficile, e per conseguenza inutile. "Le speculazioni, i discorsi, le
dispute, che i moderni ne hanno fatte, e tuttavia ne fanno, quale
vantaggio mai hanno arrecato all'arte? In quale parte per essi o più
perfetto, o più facile è divenuto l'artificio musicale?" (_Sacchi, Lett.
a M. Pichl_). Se il Censore si fosse presa la pena di comparare il
semplicissimo sistema dell'Eximeno intorno ai rivolti a quello
intrigatissimo del Rameau, l'avrebbe trovato tutt'altro di quel che dà
ad intenderlo, e così svanita sarebbe la di lui maraviglia per quel che
dice questo autore in favor de rivolti. Ma egli malignamente confonde
l'una cosa con l'altra, _miscet quadrata rotundis_, e non fa che rumori.

_In questa contingenza Bertini_ (egli prosiegue) _dopo d'aver trattato
il Rameau come trattansi i grand'uomini da chi non è alla portata di
conoscerli, finisce in tali termini, ec._ Come ci entra quì
_contingenza_, sel veda egli che ama usar delle parole oltre al senso
stabilito dalla convenzione degli uomini. E dopo aver riferite le mie
stesse parole, così poi termina: _Ecco per tanto Rousseau, e d'Alembert,
Condillac ed intere accademie tacciate di presunzione e d'ignoranza di
cose musicali_. Quì scambia le accademie di scienze per accademie di
musica, mentre pretende che quelle non ignorassero le cose musicali.
_L'onore di questa critica era riserbato all'autore del dizionario l'ab.
Bertini._ Rameau è l'oracolo del Censore, ed ei dà dell'anatema a tutti
coloro che osano contraddirlo in qualche cosa: _ipse dixit_, e tanto
basta. Rameau è il suo idolo, e egli come Don Chisciotte si crede in
dovere di brandir la lancia in difesa della sua Dulcinea. Chi contende
frattanto al Rameau il titolo di grand'uomo in riguardo a moltissime
cose, ch'egli ha scritto utilissime alla pratica? chi niega esser egli
stato uno dei più celebri musici della Francia? Il dettaglio dei servigj
resi da lui a quest'arte si appartiene all'articolo che di lui verrà
fatto a suo luogo: nel Discorso preliminare non si attacca che il suo
sistema di teoria musicale, il quale non è più che un sistema, del di
cui successo dubitava egli stesso, come può vedersi da due lettere da
lui scritte al P. Martini, a cui l'Instituto di Bologna rimesso ne aveva
l'esame. Da me non se n'è dato altro giudizio oltre a quello che ne han
recato i grand'uomini, e musici filosofi di tutte le colte nazioni,
senza eccettuarne gli stessi di lui nazionali non inferiori di merito ai
d'Alembert, Rousseau, Condillac, quivi da me riferiti. Costoro, dopo un
esame imparziale di quel sistema, non per via di vane declamazioni, e di
pedantesca ciarlataneria, armi usate dal nostro ridicolo censore, ma con
valevolissime ragioni dimostrato ne hanno l'incoerenza, i difetti, e
l'inutilità insieme. Le accademie stesse non sono tribunali infallibili,
e i loro giudizj non sono inappellabili, questi debbono riguardarsi
relativamente ai lumi dal secolo, in cui sono stati profferiti. Gli
elogj e le censure non vanno a numero, ma a peso.

Io so che il buon uomo ha poi le sue ragioni di lodare a torto ed a
dritto il gran Rameau. _All'ombra di questo celebre scrittore_ non va
egli superbo di essere autore di due lettere di ciarlataneria musicale?
e quel ch'è più, ci minaccia anche della terza, e quarta. Come minaccia
eziandio di continuare la luminosa sua critica, e le sue sensatissime
riflessioni. In quanto a me basta di avere così additato _ex ungue
leonem_.[3] Chechè in avvenire farà, dirà, scriverà contro di me, io
profitterò della favoletta del Boccalini. "Un viaggiatore nojato al
sommo dal romor delle cicale, come gli saltò in testa di ammazzarle, non
fece che sviarsi: se egli proseguiva in pace il suo cammino, le cicale
sarebbero morte senz'altro a capo d'otto giorni."


NOTE:

[1] _Potrebbe dimandarsi, se egli ha fatto dei rumori come Frate? e si
risponderà che ne ha fatti ancora più. E come_ Medico? _ne farà forse
più grandi in appresso. Ma ciò non s'appartiene al presente argomento._

[2] _Un dovere di riconoscenza esigge, che io quì dichiari tutta la
stima e 'l rispetto, che io ho per la religiosa società, di cui è membro
il mio Censore. Ella ha il merito di avere prodotti sommi uomini nelle
lettere, e nelle scienze, e molto io le devo per aver compito nelle sue
scuole tutto il corso degli studj._

[3] _È bene il rilevar quì dei vezzi della buona lingua di questo dotto
pedante._ Nè Rousseau, nè Eximeno, nè altri come loro han pensato ec.




C


CACCINI (Giulio), gentiluomo romano ed uno di quei dotti professori di
musica del secolo 16º, in Firenze, i quali riunivansi per ragionar di
quest'arte presso il Conte Giov. de' Bardi. Il Caccini, siccome era di
vivo e pronto ingegno fornito, prese a perfezionare la maniera inventata
dall'illustre Vincenzo Galilei, e molte belle cose introdusse del suo
nella musica, che non poco contribuirono a migliorarla. Uno dei
principali mezzi fu quello di applicar l'armonia a parole cantabili cioè
a poesie appassionate ed affettuose. Egli sollecitò per ogni dove gli
autori a lavorare a bella posta poesie pel canto, nè tralasciò di
concorrere anch'egli poetando al medesimo fine. Dalle carte di lui
musicali cavò l'_Arteaga_ una sua graziosa canzonetta, perchè rendesse,
egli dice, più noto a' suoi nazionali codesto valentuomo ignorato in
oggi da' poeti e da' musici, ma che merita un luogo distinto fra gli uni
e fra gli altri. (_Delle rivoluz. ec. tom. I. p. 244_) Il Caccini nella
dotta prefazione alle sue _Nuove Musiche_ attesta, che più vantaggio
egli trasse dal commercio e da' suggerimenti degli uomini letterati, che
da' trent'anni spesi nelle scuole musicali e nell'arte del contrappunto,
il quale, secondo lui, poco o nulla giova a perfezionare la musica. Egli
di accordo co' suoi amici il Corsi, il Rinuccini ed il Peri, studiò
tanto sulla maniera di accomodar bene la musica alle parole, che
finalmente trovò l'antico recitativo, ossia la declamazione musicale
usata da' greci, ch'era stato da lungo tempo il principale scopo delle
loro ricerche. Il primo saggio, ch'ei ne diede fu nella _Dafne_ del
Rinuccini l'anno 1594 ch'egli mise in note, e quindi nella tragedia
dell'_Euridice_ in occasione dello sponsalizio di Maria de' Medici col
re di Francia Arrigo IV che ebbe il più maraviglioso successo. Fra le
altre poesie da lui poste in musica furonvi i _Pietosi affetti_ del
Grillo rinomato poeta di quei giorni, cantati avanti il pontefice. Il
Grillo al Caccini in ringraziamento scrive tra le altre cose: "Ella è
padre di nuova maniera di musica, d'un cantar senza canto o piuttosto
d'un cantar recitativo, nobile e non popolare: che non tronca, non
mangia, non toglie la vita alle parole, non l'affetto: anzi gliele
accresce, raddoppiando in loro spirito e forza. È dunque invenzion sua
questa bellissima maniera di cantare, e forse ella è nuovo ritrovatore
di quella forma antica perduta già tanto tempo fa nel vario costume
d'infinite genti, e sepolta nell'oscura caligine di tanti secoli: il che
mi si va più confermando, dopo essersi recitata sotto cotal sua maniera
la bella pastorale del signor Ottavio Rinuccini: -- In somma questa nuova
musica oggidì viene abbracciata universalmente dalle buone orecchie, e
dalle corti de' principi italiani è passata a quelle di Spagna e di
Francia, e d'altre parti d'Europa ec." (_V. Idea del segretario di
Bartol. Zucchi, p. 2_). Il Caccini fu anche il primo a raffinare il
canto monodico, introducendovi non pochi ornamenti di passaggi, trilli,
gorgheggi e simili cose le quali saggiamente e parcamente adoperate
contribuirono a dar espressione e vaghezza alla melodia. Egli era stato
discepolo di Scipione della Palla celebre pel suo tempo: visse alla
corte del gran duca di Toscana e morì in Firenze sul principio del
secolo decimosettimo.

CAFFARELLI (Gaetano), il di cui vero nome di famiglia era Majorano,
nacque a Bari nel regno di Napoli da un povero contadino: fu allievo di
Porpora come Farinelli, cui egli uguagliò in riputazione e in talento,
ma non mai in modestia. Si sa in qual maniera instruì Porpora questo
cantante, di cui detestavane l'insolenza. Per lo spazio di cinque anni
fecegli costantemente imparare la stessa pagina sulla quale aveva egli
notato da prima i più semplici elementi del canto, e quindi dei trilli,
delle note di salto e de' passaggi di diverse specie. Al sesto anno vi
aggiunse delle lezioni di articolazione, di pronunziazione e di
declamazione in fine, dopo di che lo scolare che ancora non credeva di
essere se non agli elementi, restò ben sorpreso allorchè gli disse il
maestro: _Vattene mio figliuolo, tu nulla hai più d'apprendere: tu sei
il primo cantante dell'Italia e del mondo_. Verso il 1730, Caffarelli
portossi in Inghilterra, e sorprese tutti coloro che l'udirono; di
ritorno alla patria cantò egli su molti teatri con un prodigioso
successo. Fu allora che sentendo il merito straordinario di Gizziello,
il quale trovavasi in Roma, prese subito la posta, e viaggiò per tutta
la notte affinchè giungesse, ove l'indomani darsi doveva una
grand'opera. Involto nel suo mantello, entrò di soppiatto in platea, ed
allorchè ebbe inteso Gizziello, _bravo!_, gridò egli, _bravissimo
Gizziello! è Caffarelli che te lo dice_. Lasciò quindi prestamente il
teatro, riprese la posta, a tornò con la medesima prestezza in Napoli.
Egli venne in Francia ai tempi della delfina, principessa di Sassonia,
che molto amava la musica; e cantò più volte nel Concerto spirituale.
Luigi XV incaricò uno de' suoi gentiluomini di camera a fargli un
regalo: il gentiluomo mandò a Caffarelli, per mezzo del suo segretario,
una superba scatola d'oro da parte del re. _E che!_ disse Caffarelli,
_il re di Francia manda a me questa scatola! aspettate signore_ (aprendo
il suo scrigno) _eccone trenta, la menoma delle quali vale assai più di
questa: se pure non fosse adorna del ritratto di S. M., allora..._.
"Amico, ripigliò il segretario, il re di Francia non usa far regali del
suo ritratto che agli ambasciadori..." _Ebbene_, riprese Caffarelli,
_che il re li faccia cantare a questi signori ambasciadori_. Tutto ciò
fu riferito al re, che ne rise moltissimo, e raccontollo alla delfina.
Questa principessa mandò tosto a chiamare il musico, e senza dirgli
parola su la sua insolente richiesta, gli diè in dono un bel diamante, e
nel tempo stesso presentogli un passaporto. -- "Questo, gli disse, è
segnato dal re, il che è sommo onore per voi, ma bisogna profittarne,
perchè non vale più di dieci giorni." In riguardo all'insolente
carattere del Caffarelli grazioso è l'aneddoto che ne rapporta in una
lettera il Metastasio in data del 1749, allorchè trovavasi quel cantante
in Vienna; io lo rapporterò con le stesse parole del poeta: "Questo
valoroso Caffarelli con pubblica ammirazione ha dimostrato non esser
egli meno atto agli studj di Marte, che a quelli di Apollo... Il poeta
di questo teatro è un milanese, giovane vivace, inconsiderato, e non men
ricco di abilità, che povero di giudizio. A questo hanno gl'impresarj
confidata, oltre la cura di raffazzonare i libretti tutta la cura
teatrale. Non so se per rivalità d'ingegno o di bellezza, fra questo ed
il Caffarelli s'è fin dal primo giorno osservato una certa ruggine, per
la quale sono molte volte fra loro trascorsi a motti pungenti, ed
equivoci mordaci. Ultimamente il Migliavacca (che tale è il nome del
poeta) fece intimare una pruova della nuova opera, che si prepara. Tutti
i membri operanti concorsero, a riserba del Caffarelli: o per effetto di
natura contraddittoria, o per l'avversione innata, ch'egli si sente per
ogni specie di ubbidienza. Sullo sciogliersi dall'armonico congresso
comparve nulla di meno in portamento sdegnoso e disprezzante, ed a'
saluti dell'ufficiosa assemblea rispose amaramente, dimandando, _a che
servono queste pruove?_ Il direttor poeta disse in tuono autorevole,
_che non si doveva dar conto a lui di ciò che si faceva: che si
contentasse che si soffrissero le sue mancanze: che poco conferiva
all'utile o al danno dell'opera la sua presenza, o la sua assenza: che
facesse egli ciò che volea, ma lasciasse almen fare agli altri ciò che
doveano_. Irritato più che mai Caffarelli dell'aria di superiorità del
Migliavacca, lo interruppe replicando gentilmente: _che chi aveva
ordinata simil pruova era un solennissimo C......_ Or quì perde la
tramontana la prudenza del direttore, e lasciandosi trasportare
ciecamente dal suo furor poetico, cominciò ad onorarlo di tutti quei
gloriosi titoli, dei quali è stato premiato il merito di Caffarelli in
diverse regioni di Europa; toccò alla sfuggita, ma con colori assai vivi
alcune epoche più celebri della sua vita, e non era per tacer così
presto; ma l'eroe del suo panegirico, troncò il filo delle proprie lodi,
dicendo arditamente al Panegirista: _Sieguimi, se hai coraggio, dove non
vi sia chi t'ajuti_; ed incaminossi in volto minaccioso verso la porta
della camera. Rimase un momento perplesso lo sfidato poeta, quindi
sorridendo soggiunse: _veramente un rival tuo pari mi fa troppa
vergogna: ma andiamo che il castigare i matti, è sempre opera
cristiana_; e si mosse all'impresa. Caffarelli, o che non avesse mai
creduto così temerarie le muse, o che secondo le regole criminali
pensasse di dover punire il reo _in loco patrati delicti_, cambiò la
prima risoluzione di cercare altro campo di battaglia, e trincerato
dietro la metà dell'uscio fece balenar nudo il suo brando, e presentò la
pugna al nemico: ma non ricusò l'altro il cimento, _E fiero anch'egli il
rilucente acciaro, Liberò dalla placida guaina_. Tremarono i
circostanti, e si aspettava a momenti di veder fumare su i cembali, ed i
violini il sangue poetico e canoro; quando Mad. Tesi {006} sorgendo
finalmente dal suo canapè, dove aveva giaciuto fin allora
tranquillissima spettatrice, s'incamminò lentamente verso i campioni.
Allora (o virtù sovraumana della bellezza!) allora quel furibondo
Caffarelli in mezzo a' bollori dell'ira, sorpreso da un'improvisa
tenerezza, le corse supplichevole all'incontro, le gettò il ferro a'
piedi, le chiese perdono de' suoi trascorsi, e le fè generoso sacrifizio
delle sue vendette. Diè segni di perdono la ninfa: rinfoderò il poeta;
ripreser fiato gli astanti: ed al lieto suono di strepitose risate si
sciolse la tumultuosa assemblea. Oggi gl'istrioni Tedeschi
rappresenteranno nel loro teatro questo strano accidente, ec."
Caffarelli nel 1740, cantò in Venezia, e dicesi per certo che in una
sola serata guadagnò quivi settecento zecchini. Tanti successi e tante
ricompense lo misero in istato di comprarsi il ducato _di santo Dorato_,
di cui ne prese il titolo e legollo poi al suo nipote. Ma non cessò non
per tanto di cantar ne' conventi e nelle chiese, e di farsi caramente
pagare. Alla sua morte che avvenne nel primo di febbrajo del 1783,
lasciò al nipote dodici mila ducati di rendite, fra le quali bisogna
porsi la superba casa che avevasi fatta fabbricare in Napoli, e dove
leggevasi quella modesta iscrizione: _Amphion Thebas, ego domum_: alla
quale un bello spirito sdegnato di cotanta albagia scrisse al di sotto:
_Ille cum: tu sine_.

CAFFARO (Pasquale), uno de' più dotti armonisti del prossimo passato
secolo, nacque a Lecce nel regno di Napoli verso il 1706, studiò
la composizione sotto il gran Leo, nel conservatorio della _Pietà_, e fu
quivi uno dei piccoli maestri di mio padre, col quale restò mentre
visse, amicissimo: io conservo ancora alcune di lui lettere scritte al
medesimo. Caffaro fu il primo a dare una forma elegante all'arie
_cantabili_. La sua famosa aria _Belle luci che accendete_, servì di
modello a tutti i compositori. Al riferir di Langlé suo scolare,
quest'aria ebbe un sì prodigioso successo, che se ne dipinse il _tema_
su i vasi di porcellana della manifattura del re di Napoli. Egli divenne
in appresso maestro della corte e della cappella del re di Napoli, e
maestro del conservatorio della _Pietà_. Oltre più opere da lui
composte, vi ha eziandio molta musica di chiesa ch'egli scrisse a due
cori. Il suo _Stabat_ a quattro voci in canone doppio è celebratissimo,
come lo è del pari il salmo _Confitemini_ ridotto in versi italiani dal
Ch. Mattei e posto in musica a più voci dal Caffaro, il di cui spartito
osservando il gran Iommelli ne rilevò la bellezza specialmente ne'
ripieni, e ne' cori, i quali, com'egli stesso lo attestò al Mattei, non
potevansi migliorare: anzi da costui pregato a porre in note il salmo
_Diligam_, da lui similmente tradotto in poesia lirica toscana,
modestamente gli disse, che bisognava prima far dimenticare quella
musica, per farne uno eguale in quel genere stesso. Il medesimo
Iommelli, giudice assai illuminato e che sapeva render giustizia
all'altrui merito, era solito di lodare la fecondità originale del
Piccini, la gioconda facilità del Sacchini, la vivace novità del
Paesiello, _la dottrina armonica del Caffaro_, l'esperienza teatrale del
Buranelli, la filosofica economia del Gluck, e la giusta misura del
Sassone, il quale meglio di tutti, ei diceva, seppe il _ne quid nimis_
(_Matt. Mem. del Iommelli._)

CAFFIAUX (don Filippo-Giuseppe), francese benedettino della dotta
congregazione di san Mauro, morto a san Germano de' Prati nel 1777, è
autore di un libro cui diè il titolo d'_Essai d'histoire de la Musique_,
4º.

CAJON (Mr.), autore degli _Elementi di musica a una o due voci_, Parigi
1772, in fol. Egli con molto artifizio rubò le lezioni di Bordier, per
comporre gli elementi musicali, che pubblicò sotto il suo nome. "Io non
mi sono dimenticata, dice Mad. Roland nelle sue memorie, il musico
Cajon, tristo uomicciuolo ardito e ciarlone, nato a Macon, dove era
stato cherico corista, e a mano a mano soldato e disertor, capuccino,
commissario e fuor d'impiego.... dopo quindici anni finì con lasciar
Parigi, ove aveva contratto dei debiti, per rendersi in Moscovia, dove
non so cosa sia divenuto."

CALDARA (Antonio), uno de' più celebri compositori dell'Italia sul
principio del 18º secolo, nacque in Venezia. Dal 1714 sino al 1763 egli
era a Vienna, vice-maestro dell'imperial cappella. Compose in questa
città, e a Mantova, e a Venezia e a Bologna, dove era stato per
l'innanti, un gran numero di opere sì per chiesa che per teatro. I gran
maestri del suo tempo cercavano di comporre delle melodie piene di
espressione e di sostenerle con un accompagnamento analogo al carattere
del canto. Caldara era un di quelli che si sono distinti maggiormente in
tal maniera: visse lunghissimamente e travagliò sino alla morte. A
giudicarne dal titolo d'una delle sue opere impresse, pare che nella sua
giovinezza, siasi ancor distinto qual sonator di violoncello. (_V.
Walther, Gerbert e la Borde_)

CALEGARI (Il P.) da Padova, francescano in Venezia, fioriva nel 1740. La
sua musica per chiesa era ammirata dai migliori maestri finchè gli venne
fantasia di bruciarla, e fare eseguire de' pezzi in cui pretendeva
realizzare i principj de' Greci sul genere enarmonico. Cotesta strana
musica disgustò gli uditori, ed i musici la trovarono ineseguibile. Il
p. Calegari era maestro di cappella di sant'Antonio in Padova, immediato
predecessore del Vallotti. (_v. Memor. e lett. del p. Martini_) Evvi
anche oggidì un buon compositore del nome di _Calegari_, di cui nel
_Magazino di Musica_ del Sig. Ricordi in Milano vi ha: Iº _Il Fanatico
per gli antichi Romani_; IIº _L'Amor soldato_, Opere buffe; IIIº _Il
matrimonio Scoperto, ossia le Polpette_, farsa in musica.

CALLIMACO, poeta greco e bibliotecario del re Tolomeo Filadelfo in
Alessandria, 246 anni innanti Gesù Cristo. Si dà per certo aver egli
scritto otto cento libri, fra' quali uno dee trovarsene sulla musica.
Kircher pretende che si conservi tuttora in Roma nella biblioteca de'
gesuiti, ma il Meibomio mette in dubbio cotale asserzione. (_V. Fabric.
bibl. gr._)

CALMET (Don Agostino), dotto benedettino ed abate di Senones nella
Lorena, assai celebre nella Repubblica delle Lettere per il gran numero
di opere date alla luce, e particolarmente per le sue dotte ricerche
sull'antichità della Bibbia, morì nel 1757. Nel suo _Comento su la
Scrittura_ pubblicato a Parigi nel 1720, trovansi i disegni
degl'instrumenti di musica degli Ebrei, con la loro spiegazione, e una
dissertazione sopra i medesimi, di cui ve n'ha una traduzione italiana
fatta in Lucca, tom. 2, in 4º, 1729.

CALVIERE (Antonio) nacque in Parigi nel 1695. Egli era il rivale e
l'amico insieme del celebre organista Daquin: nel 1738, Calviere fu
scelto per organista della cappella del re. Sono stimati i suoi mottetti
a due e tre voci con tutta l'orchestra. Il suo _Te Deum_ a gran coro con
istrumenti da corda e da fiato è un'opera degna di giugnere alla
posterità, e cel dimostra uomo di genio. Uno de' più belli passi di
questo _Te Deum_, dice un amator di musica che fu presente
all'esecuzione, si è il versetto _Judex crederis_. Dopo di avere
annunziata con un recitativo semplice e maestoso insieme, la venuta del
gran giudice, a cui i mortali tutti debbono render conto delle loro
azioni, Calviere, da uomo che sente vivamente le cose, ha dipinto
anticipatamente quel giorno terribile dell'estremo giudizio. Cominciano
i flauti dall'esprimere il fischio de' venti; tutto il corpo
dell'armonia eseguisce una tempesta che fa fremer di orrore. Un tamburo
situato nel mezzo dell'orchestra e di continuo battente, esprime lo
spaventevole fracasso del tuono unito a quello delle tempestose onde del
mare: già sentesi lo scompiglio della natura: va in rovina l'universo,
tutto è ridotto al nulla. Due trombe, situate dirimpetto l'una
dell'altra nelle due tribune de' fianchi, fanno alternativamente la
rassegna. Allora tutti i popoli presi dallo spavento, in un coro
patetico alzano la loro voce, e profferiscono; _Te ergo quæsumus_, etc.
Questo valentuomo, dopo aver fatto per lungo tempo le delizie di tutti
coloro che lo sentivano alla corte e nella città, finì di vivere li 18
aprile del 1755, nel sessantesimo anno dell'età sua.

CALVISIO (Seto), e propriamente Calwitz, musico dottore nella scuola di
San Tommaso in Lipsia, nato nella Turingia nel 1556, e morto a Lipsia
nel 1617, è molto famoso per i suoi talenti in musica, per la sua
erudizione nella cronologia e nella lingua latina. Nel 1592, pubblicò
egli: _Melopoeia, sive melodiæ componendæ ratio, quam vulgo musicam
practicam vocant_. Questo libro è per così dire, _tutto d'oro_, secondo
il Brossard, e il migliore di tutti quanti trattano a quell'epoca della
composizione a più parti. Vi ha fra le altre cose un'eccellente
prefazione nella quale dopo aver fatta vedere la differenza della musica
degli antichi greci, e latini da quella del suo tempo, egli afferma che
la musica a più parti non si cominciò a introdurre che circa il 1300.
Abbiamo inoltre di quest'autore un'opera su la musica, intitolata:
_Exercitatio musica_, etc. Lipsiæ 1611. Calwitz fu uno de' primi a
adottare e commendar l'uso delle sette sillabe a dinotare le sette note
della scala, per così evitare la sconvenienza delle mutazioni
nell'antica maniera di solfeggiare. Walther dà dei dettagli bastanti per
quel che riguarda i suoi talenti e le sue produzioni in musica, ma
bisogna ancora aggiungervi le seguenti opere, cioè: 1. _De initio et
progressu musices, et aliis quibusdam ad eam rem spectantibus
exercitatio praemisso praelectioni musicae, in ludo Senatus Lipsiensis
ad D. Thomam_, Lipsiae, 1600 in 8º. Quest'opera contiene i principali
avvenimenti della storia della musica ben seguiti ed esattissimamente
sviluppati. 2. _Exercitationes musicae tres de praecipuis in arte musicâ
quaestionibus institutae_, Lipsiae 1611, in 8º. 3. Il _115º salmo per
dodici voci in tre cori_, Lipsia, 1615 in fol. 4. I _salmi di Davide_
posti in canto da prima dal fu Mr. Cornelio Becker, e ridotti a quattro
voci da Seto Calwitz, Lipsia 1617, in 8º, e molte altre composizioni per
chiesa.

CALVOER (Gaspare), nato a Hildesheim li 8 novembre 1650, morto nel 1725,
sovrintendente a Clausthal. Oltre la piccola opera intitolata: _De
musicâ ac sigillatim de ecclesiasticâ eoque spectantibus organis_,
Lipsiæ 1702, in 4º, di cui parla Walther, ha trattato ancor della musica
di chiesa nel vol. 2º del suo _Rituale ecclesiasticum_. Scrisse eziandio
l'introduzione alla temperatura pratica di Sin, che contiene alquanti
arcani della musica, e che si trova ancora nel _Vorhemache der
gelehrsamkeit_: ossia _gabinetto di erudizione_ di Falsio, pag.
567 -- 624. Fu ancora Calvoer che incoraggiò e sovvenne il giovane
Telemann, per fargli proseguire la carriera musicale, che egli senza lui
avrebbe abbandonata.

CAMBINI (Giuseppe), nato in Livorno verso il 1750, si stabilì a Parigi
dopo il 1770. Nella sua giovinezza ebbe la riputazione di eccellente
violinista. Le sue opere impresse sono: Cinque dozzine di _sinfonie_;
dodici dozzine di _quartetti concertanti_ pel violino: più opere di
_trio_, _duetti_ e di _sonate_ sì per violino, come per il forte-piano,
il flauto e 'l violoncello. La sua musica instromentale è stata
ricercata dagli amatori all'epoca della sua pubblicazione; la cantilena
ne è amabile e corretta la composizione. Cambini non si è limitato a
comporre solo della musica, egli pubblicò nel 1788, diversi solfeggi, di
una difficoltà che va per gradi, per l'esercizio del fraseggiare, dello
stile e dell'espressione, con alcune necessarie osservazioni ed un basso
in cifre per l'accompagnamento. Si dice ch'egli abbia in manoscritto un
suo _Trattato di composizione_, che studiato aveva sotto il pad.
Martini.

CAMPBELL (dottor), professore di medicina in Edimburg, pubblicò ivi nel
1777 una sua opera col titolo: _De musices effecta in doloribus
leniendis aut fugiendis._ Il dr. Lichtenthal la cita con elogio nel suo
_Trattato dell'influenza della musica sul corpo umano_ (Milano, 1811).

CAMPION, membro dell'Accademia di musica di Parigi, sul principio del
secolo 18º, diè al pubblico un _Trattato di accompagnamento e di
composizione_ secondo la regola delle ottave di M. Maltot, suo
predecessore nel posto all'Accademia.

CAMPIONI (Carlo-Antonio), maestro di cappella del gran duca di Toscana
dopo il 1764 viveva da prima in Livorno, d'onde fece incidere in Londra
i suoi trio per violino. Facevasene allora così gran conto che furon
contraffatti in Olanda e in Germania. Divenuto maestro di cappella
travagliò per la chiesa. Nel 1767, compose un _Te Deum_ che fu eseguito
da un'orchestra di dugento persone. Egli possedeva una delle più belle
collezioni di musica vocale de' maestri del secolo 16º, e 17º (_V.
Burney t. 1._).

CAMPRÀ (Andrea), nato a Aix nella Provenza nel 1660, fu successivamente
maestro di musica delle cattedrali di Tolone, di Arles, di Tolosa e
venne nel 1694 in Parigi, ove fu ricevuto maestro di cappella della
cattedrale. Dopo avere lungamente goduta la più grande riputazione, morì
a Versaglies nel 1744 in età di 84 anni. "Due uomini, dice l'ab. Laugier,
si sono particolarmente distinti nella composizione de' religiosi nostri
cantici; Camprà e la Lande. Camprà uno de' più bei genj per la musica,
che siano ormai comparsi, tutto dovette alla natura, e non gli fu d'uopo
di studio se non per lo sviluppo di tutte le molle di sua brillante
immaginazione. La Lande men felicemente nato per giugnere alla
perfezione, fu obbligato a spianarsene il cammino mercè un'assidua ed
ostinata fatica. Il primo, più fecondo e più ardito, fu alcuna volta il
bersaglio della troppo grande sua facilità. Il secondo, più riserbato e
più saggio, fu sovente troppo schiavo della severa sua correzione.
Camprà, spirito vivace e leggiero, non si diè mai la pena di limare e
finir le sue opere; tutto vi comparisce tocco al primo colpo; ma con un
sì prodigioso naturale, che si crederebbe i suoi canti essersi fatti da
per loro medesimi, e che per comporli, egli non ha avuto bisogno che
scriverli. La Lande, spirito lento e riflessivo, nulla ha prodotto che
non sia travagliato all'estremo; si sente che egli ha ritoccato più
volte, che non è riuscito se non a forza di studio e di pazienza. Camprà
non è stato pressochè mai mediocre: o è sublime, o è piano: o niente
egli esprime, o esprime divinamente, è un fuoco che scintilla e si
estingue; egli ha dei slanci che incantano e dei sdrucciolamenti che
rivoltano; quand'egli ha delle grazie, le ha tutte; quando piace, niuno
quant'egli. La Lande, più sostenuto, è molto uguale a se medesimo; egli
non è abitualmente sublime, e non è mai pur basso: la natura non sempre
il serve bene, l'arte mai l'abbandona: trovansi di raro in lui que'
pezzi amabili, che Camprà rende così ingenui e così toccanti quando gli
riesce di far bene; ma non vi si scorgono, come in cotesto, di que'
luoghi comuni e triviali, che sono il supplizio delle orecchie delicate.
Il carattere di la Lande è più serio: quel di Camprà è più ridente: la
musica del primo è sempre più dotta; quella del secondo è abitualmente
più vera. La Lande è un artista che maggiormente si stima; Camprà è un
seduttore che infinitamente fa amarsi." (_Apologie de la musique p.
122_). Passa quindi l'ab. Laugier a far l'analisi della musica dei
_Salmi_ composti da Camprà. "Evvi, egli dice, un'immagine più nobile
delle grandezze di Dio, quanto il _Quis sicut Dominus_ del suo _Laudate
pueri_? un'espressione più forte della di lui onnipotenza, quanto il
_Conturbatæ sunt gentes_, grandioso magnifico coro del _Deus refugium_?
una più ardita insinuazione della confidenza che Dio inspira, quanto il
_Propterea non timebimus_ del medesimo salmo? un quadro più soave delle
sue bontà come il _Memoriam fecit_ del _Confitebor_? una rappresentazion
più naturale della fuga miracolosa delle onde in presenza di Mosè, come
il _Mare vidit et fugit_ dell'_In exitu_? e cento altri ammirabili
luoghi, che dico? anzi inducenti alla disperazione per tutti coloro che
hanno a percorrere la stessa carriera, ec." (ibid.)

CANNUTIIS (Pietro de), di Potenza nel regno di Napoli de' frati minori
conventuali, e professore di musica su la fine del 15º secolo; da Tevo e
da Martini viene annoverato tra gli autori di musica, perchè nel 1501,
pubblicò egli in Firenze un trattato col titolo di _Regulæ florum
musicæ_ (_Walther_).

CANOVIO (Alessandro), uno de' più dotti italiani che nel 15º secolo
coltivarono la teoria musicale: scrisse su i principj specolativi di
quest'arte, che manoscritti conservansi nella biblioteca dell'Istituto
di Bologna, e di cui fan menzione Haym e Fontanini nella loro
_Biblioteca italiana_. Un altro dello stesso nome Canovio assai più
recente fece imprimere verso il 1780, in Parigi sei duetti per flauto e
violino, ed altrettanti in Venezia.

CANTEMIRO (Demetrio), principe di Valachia al servigio di Pietro il
Grande imperator delle Russie, celebre per le vaste sue cognizioni nelle
scienze, è stato direttore dell'Accademie di Pietroburgo. Egli morì
nelle sue terre d'Ucrania in molta stima presso a' suoi sudditi nel
1723. Tra le molte di lui opere vi è ancora un'_Introduzione alla musica
turca_, stampata in lingua moldava; e nella sua _Storia compita della
Turchia_ egli dice di essere stato il primo ad introdurre nel 1691, le
note della musica presso i Turchi in Costantinopoli, e che egli ha
formato non solo una collezione di canzoni turche, ma anche
un'istruzione su la musica di questa nazione. Quest'ultima, come ce lo
assicura Mr. Reichardt, si è perduta nel mare; ed in quanto alle note,
niun Turco oggidì ne ha la menoma cognizione (_V. Hunstmagazin_).

CAPELLA (Marziano Mineo Felice), nato in Africa, viveva in Roma verso
l'anno 490 di G. C. onorato come si crede, della dignità proconsolare.
Egli fu uno de' pochi latini scrittori della greca armonia: il suo
barbaro poetico-prosaico, e greco-latino linguaggio, e la sua affettata
e dura collocuzione sono manifesti indizj di aver egli scritto in assai
barbari tempi. Coll'occasione di qualche maritaggio (per quanto pare del
suo scritto) della primaria nobiltà, compose egli le _Nozze della
Filologia_, nel cui nono libro dà un compendio degli scritti armonici di
Aristide Quintiliano. Egli scrisse da poeta non mai da armonico, comeché
il di lui compendio non sia privo dell'intelligenza dell'arte. Meibomio
ha dato questo suo _libro di Musica_ nella raccolta dei Greci Musici
alla fine del secondo tomo, a Amsterdam 1652, in 4º. Marciano mette in
bocca d'una Dea il suo ragionamento dell'armonia, benchè questa
s'ignorasse allora dai mortali. La divisione della battuta in otto parti
non si trova che in questo scrittore, quantunque non sia aliena da'
Greci pratici: del rimanente costui nulla ha di nuovo, e detta il
sistema equabile de' Greci tale, quale si trova nel primo libro di
Aristide. L'erudizione da lui raccolta alla pag. 177 di quella edizione,
sopra i prodigj adoperati dalla musica, deve considerarsi come una
finzion da poeta: manca in questi l'esattezza storica e regna l'iperbole
da per tutto. Pur nondimeno tutta l'enciclopedia de' secoli barbari
consisteva in questo libro delle _Nozze filologiche_, ossia _Trattato
delle sette Arti liberali_ di Capella, come espressamente lo dice
Gregorio di Tours nel libro decimo della sua storia.

CAPELLI, compositore italiano de' nostri giorni, ha scritto la musica
del dramma di _Achille in Sciro_, e quella del salmo 116º in latino a
quattro voci, con molte altre ariette e cantate. Nel 1783, comparve di
lui nel pubblico una _canzonetta_ di Metastasio con accompagnamento di
un Violino, e nella _Gazzetta di musica_ di Bossler, trovasi in oltre di
sua composizione una scena di un'opera italiana, per un soprano, in
partitura.

CAPOCINO (Alessandro), nato nel ducato di Spoleto, viveva in Roma nel
1620, ove ha egli scritto cinque libri di musica. (_V. Joecher_)

CAPRANICA (Cesare), maestro di musica in Roma sulla fine del secolo 16º,
diè quivi al pubblico: _Brevis et accurata totius Musicæ notitia_, Romæ
1591, in 4º. Quest'opuscolo poco interessante fu ristampato in Palermo
nel 1702, per opera di don Vincenzo Navarra prete beneficiato della
cattedrale, con alcune di lui correzioni. Della stessa famiglia
_Capranica_ di Roma troviamo ne' _Viaggi musicali_ di Burney, (tomo 11),
una giovine cantatrice _Rosa_ di nome, allieva della Mingotti, dopo il
1773, a Monaco al servigio dell'elettor di Baviera. Essa veniva allora
da Roma, e cantava con una straordinaria nettezza; e di una maniera
molto aggradevole.

CAPRARA, maestro di cappella dell'imperatore in Vienna, nel 1736 vi
dirigeva al teatro di quella città una numerosa orchestra de' migliori
musici.

CARAMUELE DE LOBKOWITZ (Giovanni), dottore e professore in teologia,
vescovo di Vigevano, dell'ordine de' Cisterciensi, nato a Madrid nel
1606, oltre a molte sue opere di altro argomento una ven'ha pubblicata
in Roma su la musica, ella ha per titolo: _Arte nueva_ ec. cioè _Nuova
arte della musica inventata da san Gregorio nel 600; corretta l'anno
1026 da Guido Aretino; restituita alla primiera sua perfezione l'anno
1620, da Fr. Pietro de Urenna, ora ridotta a questo breve compendio_,
l'anno 1644, in 4º, Roma. La stessa opera è stata impressa ancora in
Vienna nel 1745. Chi ne brama ulteriori dettagli, potrà consultare
Walther e Arteaga, tom. I, cap. 4, pag. 203.

CARAPELLA (Tommaso), maestro di cappella in Napoli verso il 1700. Il P.
Martini nella sua _Storia_ parla vantaggiosamente del di lui stile
madrigalesco. In Napoli si è stampata nel 1728 una collezione di cantate
a 2 voci composte da questo autore.

CARBASUS (L'abbate). Nel 1739, comparve sotto questo nome un opuscolo in
12º, col titolo di _Lettre sur la mode des instrumens de musique_: M. de
Boisgelou riguardava come pseudonimo quest'autore.

CARBONEL (Gius. Franc. Narcisso), figliuolo di Giuseppe Natale Carbonel
inventore di uno stromento detto _galoubet_, e morto nel 1804, nacque in
Vienna d'Austria nel 1773. Allorchè i suoi parenti vennero a Parigi egli
non aveva più di cinque anni: suo padre insegnogli gli elementi della
musica, ed allorchè si stabilì la scuola reale del canto verso il 1783,
egli fu del numero de' ragazzi scelti per entrarvi, e vi proseguì in una
maniera più estesa, i suoi studj musicali. Fu anche del numero di
coloro, le di cui felici disposizioni dando delle speranze, meritarono
delle pensioni. Benchè allievo, egli esiggeva 400 lire per anno. Aveva
allora una graziosa voce di soprano, e cantava in tutte le messe solenni
eseguite nelle chiese di Parigi: a quest'epoca cantò tre volte sin nella
cappella del re, ove i capi della scuola reale desideravano di farlo
sentire. Egli fu allievo nella scuola di Gobert per il cembalo; di
Rodolphe e di Gossec per l'armonia e la composizione; di Piccini, Langlé
e Guichard per il canto. Verso il 1787, egli fece eseguire al Concerto
Spirituale una scena di sua composizione (_la Morte del principe
Leopoldo di Brunswick_). Egli stesso cantovvi la prima aria con la sua
voce di soprano; ma nello spazio de' due pezzi che cantavano Rousseau e
Chardini, la commozion naturale a un ragazzo di quattordici anni
produsse in lui tale rivoluzione, che affrettò il cambiamento della sua
voce, e senza avere provato altro effetto della mutazione, cantò egli il
trio che termina la scena, metà in voce di soprano, metà in voce di
tenore. Dopo quest'epoca non ha conservati che de' tuoni medj bastanti
per dare le sue lezioni come professore di canto. Tra gli allievi ch'ha
formati in Parigi, vi si distingue Mad. Scio celebre attrice del teatro
Feydeau. Carbonel è autore di più scene ed oratorj eseguiti nel Concerto
Spirituale, e di tre opere di sonate per il piano-forte stampate con
altri pezzi separati in Parigi.

CARCANI (Giuseppe), maestro di cappella agl'incurabili in Venezia, nato
a Crema nella terra ferma, cui propose il medesimo Hasse per suo
successore, allorchè lasciò quel posto per rendersi a Dresda. Si
conservano ancora molte di lui composizioni: nel 1742, egli compose
l'opera _Amleto_ per il teatro di Venezia. Egli fu uno de' primi,
secondo il Carpani, a scrivere delle sinfonie in Italia, secondo l'uso
di allora, a primo e basso e non più. (_V. letter. 1._)

CARESANI (Cristofaro), organista nella real cappella di Napoli verso il
1680, viene annoverato tra i migliori compositori del suo tempo. I suoi
duetti, che comparvero nel 1681, sono singolarmente pregiatissimi: i
terzetti o solfeggi, esercizj a tre voci su gl'intervalli della scala
che le vanno appresso, dovrebbono essere in tutti i conservatorj e in
tutte le scuole di canto. Mr. Choron li ha inseriti nel libro IIº de'
_Principj della Composizione_ delle scuole d'Italia, Parigi 1808.

CARESTINI (Giovanni), detto il Cusanino, dalla famiglia dei Cusani di
Milano, che lo prese sotto la sua protezione dall'età di dodici anni,
nacque a Monte-Filtrano nella Marca di Ancona, e brillò quasi per
quarant'anni su la scena, come uno de' primi cantanti. Dal 1733 sino al
1735, cantò in Londra sotto Hendel; fu quindi a Parma, d'indi a Berlino
nel 1754. L'anno di poi fu finalmente a Pietroburgo, nel teatro
dell'opera sino nel 1758, che fu l'anno medesimo in cui fè ritorno alla
sua patria per gustarvi il riposo, ma poco tempo dopo egli vi finì di
vivere. Hasse ed altri gran maestri dicevano che nulla erasi inteso
quando non si fosse inteso il Carestini. Non ostante la sua gran
perfezione, ei studiava continuamente, e un giorno rispose ad un amico
che avendolo sorpreso in tale occupazione, glie ne mostrò la sua
sorpresa: _Come volete che io soddisfaccia altrui, se io non so
soddisfare me stesso._ Egli aveva nel medesimo tempo l'azione così
perfetta, che unita alla sua bella figura, sarebbe stata sola bastante
per renderlo famoso. _Quantzio_ parlando di lui, così s'esprime: "Aveva
egli una delle più forti voci di contralto; saliva dal re sino al sol:
era inoltre sommamente esercitato ne' passaggi che egli eseguiva a via
di petto, conforme a' principj della scuola di Bernacchi, e della
maniera di Farinelli. Era egli assai ardito, e spesso felicissimo nelle
variazioni." In Dresda e a Berlino fu principalmente ove si perfezionò
nell'esecuzion dell'adagio.

CARILLES (Pasquale), nato in Madrid nel 1770, fu allievo di Manuele
Carilles suo padre, violinista della cappella reale di S. M. Cattolica.
I suoi grandi progressi sul violino lo fecero entrare ne' suoi più
freschi anni presso la duchessa di Ossuna sino al 1788. Egli occupò
nello stesso tempo il posto di violinista al teatro del _Los canos del
Peral_, come nella real cappella di _Lasdelcalzas_. Da quest'epoca sino
al 1792, percorse la Spagna: al suo ritorno in Madrid, fu
successivamente primo violino della musica del fratello del duca di
Medina-Celi, e di quella della Duchessa madre di Ossuna. Nel 1793
portossi in Lisbona, e percorrendo nuovamente la Spagna nel 1797, il suo
talento interamente formato gli attirò tutti i suffragj: visitò ancora
l'Olanda e l'Inghilterra, ma in Francia la vanità e la millanteria di
essersi spacciato in tutte le compagnie di Parigi come il primo violino
del mondo, fecelo sfigurare alcun poco. Invitato a sonare il primo di un
quartetto di Haydn, in compagnia di Kreutzer, Rode e Lamarre, questi tre
bravi artisti postisi a gara a chi meglio di loro adornava le sue parti,
lo misero in tal disordine che il povero Carilles restò compiutamente
smarrito, e bisognò tornarsene prestamente in Ispagna. Ma nel 1800,
fecesi sentire con applauso e con buon successo a Bordeaux, a Tolosa, a
Marsiglia, a Lione e finalmente in Parigi sul teatro dell'Accademia;
egli si è ora stabilito a Nantes, ed applicato a tenere scuola, forma
continovamente degli allievi che gli fanno onore.

CARISSIMI (Giacomo), maestro della cappella pontificia e del collegio di
Roma verso il 1609, fu riguardato in tutta l'Europa come il più valente
compositor del suo secolo, ed egli ha conservata cotesta riputazione
nelle generazioni di appresso. Carissimi fu il maestro di Cesti, di
Scarlatti, di Bononcini, di Bassani e di più altri. A lui attribuiscono
generalmente gl'Italiani l'attuale modificazione del recitativo, che
Caccini, Peri e Monteverde avevano veramente trovato prima, ma a cui non
avevano data ancora che imperfetta forma. Carissimi il perfezionò
dandogli un canto più facile, più naturale, e vie più ravvicinandolo
all'accento del parlar familiare. Egli fu eziandio il primo che diè
qualche movimento ed alcune figure al basso, fino allora assai pesante e
monotono; idea di cui in appresso si servì Corelli con tanto successo
nelle sue composizioni. Fu ancora egli il primo ad unire e introdurre
nelle chiese l'accompagnamento della musica instrumentale ne' mottetti;
e si dà anche per certo essere egli stato il primo inventor delle
cantate: pare pur nondimeno che egli abbia cominciato soltanto a
servirsene per la chiesa e per soggetti sacri. Le più celebri fra le sue
cantate sono il _Giudizio di Salomone_ ed il _Sacrifizio di Gefte_. Si
fanno generalmente grandi elogi de' suoi mottetti, e si cita
particolarmente quello che comincia, _Turbabuntur impii_: Galuppi
facevane grande stima. Il suo stile era dolce, fluido, senza che perciò
fosse men sublime e men nobile. Signorelli dice che quando egli veniva
lodato per la facilità del suo stile, rispondeva: _Ah! questo facile
quanto è difficile!_

CARLENÇAS (Giovenale de), autore di un'opera intitolata: _Essai sur
l'histoire des belles lettres, des sciences et des arts_, 4 vol. in 8º,
1751. Quest'è una storia ristretta dello spirito umano, un colpo
d'occhio sopra le scienze, e sopra l'arti d'eloquenza, della poesia,
della musica ec. "Esaminare, dice l'autore de la _Nouvelle Bibliothèque
d'un homme de goût_, (Paris 1808, tom. 4), esaminare senza veruna
eccezione ciascuna scienza, ciascun'arte in particolare, darne da prima
un'idea giusta, chiara, e precisa, fissare ad epoche certe la loro
origine, i loro progressi, la lor decadenza, il loro risorgimento;
seguirle presso tutti i popoli che le han coltivate, e fare il carattere
di tutti quegli che vi si sono distinti o per le loro scoverte, o pe'
loro scritti: ecco in qual maniera si è condotto _de Carlenças_
nell'esecuzione del suo libro, e si vede che questo piano corrisponde
perfettamente all'idea che fa nascere nello spirito dei lettori il
titolo del suo libro."

CARLETTI, abbate in Roma, uno dei redattori del _Giornale delle belle
arti_, nella parte della poesia e della musica, che pubblicavasi in Roma
nel 1788, e ne' seguenti anni.

CARLO VI, Imperatore di Germania nel 1711, morto nel 1740, gran
conoscitore ed amatore della musica e fornito di tutte le cognizioni che
formano un vero virtuoso. Egli stabilì in Vienna un musico liceo, dove
insegnavasi a tutto rigore il contrappunto, massimamente il fugato: era
egli stesso gran contrappuntista e dilettavasi moltissimo a comporre e a
cantare de' canoni, ch'egli inoltre faceva scrivere da' migliori maestri
italiani e tedeschi. Un giorno ch'egli sonava al forte-piano lo spartito
di un opera di Fux, suo antico maestro di cappella, che gli volgeva le
foglie, esclamò questi con entusiasmo: _Ah! vostra Maestà potrebbe esser
maestro di cappella da per tutto!_ Al suo tempo il gran _Porpora_ se ne
viveva povero ed ozioso in Vienna, perchè la sua musica non piaceva a
quell'intelligente sovrano, trovandola troppa piena di trilli e di
mordenti. Hasse detto il Sassone, che era allora maestro della sua
Corte, e che stimava il Porpora, dopo aver fatto un oratorio per S. M.
ebbe l'ordine di farne un secondo. Egli, che era ottima persona, pregò
il direttore dalla musica di corte perchè ottenesse da S. M., che in
vece sua lo scrivesse il valente Porpora. Fattane la proposizione al
sovrano, rispose egli da prima che non amava quello stile caprino e
balbettante; ma lodata la generosità del richiedente, finì col dire che,
se ciò stavagli a cuore, glie lo accordava. Hasse tutto lieto corse
colla buona novella al collega, ma lo avverte di moderarsi ne' trilli.
Porpora scrive, e per tutto l'oratorio non mette un trillo, un mordente.
Si fece al solito la prova generale davanti all'imperatore, il quale
incantato della nuova maniera del Porpora, andava dicendo "È tutto un
altro: non vi son trilli;" quando eccoci alla fuga che chiudeva il sacro
componimento, e che? Comincia il tema da quattro note trillate, e d'un
trillo passandosi nell'altro, così si forma il soggetto. Ognun sa, che
nelle fughe il soggetto scorre da una all'altra parte e si rimescola,
senza mutarsi. Quando l'Imperatore, che dicono non rideva mai, udì nel
gran pieno della fuga questo diluvio di trilli che pareva una musica di
paralitici arrabbiati, non potè più contenersi, e proruppe in uno
scoppio di ridere clementissimo che fece poi la fortuna del Porpora.
Alla protezione e all'onore di poeti cesarei da Carlo VI accordato al
Zeno e al Metastasio dee la musica i preziosi loro drammi, che tanto
contribuirono a' suoi rapidi avanzamenti e alla sua perfezione.

CAROLI (Angelo), buon compositore in Bologna verso il 1710, era
partigiano dell'accompagnamento di gran rumore, di cui da qualche tempo
in quà si è fatto tanto abuso. Nel 1723, egli pubblicò quivi l'opera in
musica _Amor nato tra l'ombre_, ed alcuni anni più tardi una bellissima
serenata, che ebbero allora un felice successo.

CARPANI (Giuseppe), buon poeta italiano ed intendentissimo di musica a'
nostri tempi, non so se della stessa famiglia di Gaetano Carpani,
compositore per chiesa verso il 1750; egli ha pubblicato in Milano nel
1812 _le Haydine_ ovvero _Lettere su la vita e le opere del celebre
maestro Giuseppe Haydn_ dedicate al R. Conservatorio di musica di
Milano, in 8º. Ecco l'idea che dà egli stesso di quest'opera. "Io
scrissi unicamente, (son le sue parole) per l'onore di un Artista
incomparabile, e pei progressi di un'Arte che amo sopra ogni altra, e
vorrei perciò esser letto da tutti, e per le curiosità che contengono,
non che per le musiche quistioni che vi si agitano, potranno non
dispiacere... Io mi son uno che nato _nel paese della musica_, e dotato
dalla natura di due buone orecchie, sentii fin dalla culla amore per
questa dolcissima Arte, pascolo delle anime grandi, sollievo delli
infelici, e trattenimento quasi universale d'ogni Essere animato. Non
contento della fisica dilettazione, amai d'internarmi nella metafisica
di questa scienza, e scoprirne, per quanto era concesso al mio tenue
ingegno, le fonti e le ragioni del bello che è a lei proprio, onde
vieppiù gustarlo. Contrassi perciò amicizia con molti de' più celebri
artisti del p. p. secolo, che fu il secol d'oro della musica, e
singolarmente col maestro Haydn, che il padre dee dirsi della musica
istrumentale. Questi studj, e questi legami mi posero in istato di
compilare la vita di Haydn, _e di favellare della di lui arte_. È
innegabile che questa scienza va ognidì più decadendo, perchè,
abbandonate le tracce de' buoni compositori, si è andato in cerca di
novità pericolose". (_Triste, tristissima verità, che non può abbastanza
inculcarsi a' giovani compositori d'oggigiorno!_) "E gli uni hanno
sostituito il capriccioso al vero, altri l'erudito al bello, e quasi
tutti hanno confusi i generi, e volte le spalle alla natura; con che un
bello fittizio si è introdotto, che invece di parti luminosi, produce
degli aborti di effimera durata. Mi parve ciò posto, opera e dovere
d'ogni buona persona l'opporsi, per quanto da noi dipende, e far argine
a questa rovina". Questo dotto biografo di Haydn tesse adunque con i
lumi di una sana e giudiziosa critica la storia dell'arte musicale dello
scorso e del presente secolo in quindici lettere, in uno stile facile e
grazioso, evitando, come dice egli stesso, le aride espressioni tecniche
e le astruse ricerche dell'acustica e del contrappunto, ed occupandosi
principalmente della parte estetica, che d'ordinario è la più trascurata
dai maestri e che ha più bisogno delle altre di essere inculcata.

CARRÉ (Luigi), dell'Accademia delle Scienze, morto in aprile del 1711;
fu incaricato dall'abbate Bignon di fare la descrizione di tutti
gl'istrumenti in uso nella Francia. Egli pubblicò pienamente una _Teoria
generale di suono_, e nel 1709, diè la proporzione che aver debbono i
cilindri, per formare, col mezzo de' loro suoni, gli accordi della
musica.

CARRÉ (Fra Remigio), monaco benedettino laico, è autore del _Maestro de'
Novizj nell'arte del cantare_, Parigi 1744, in 4º. Nel _Giornale de'
Letterati_, che stampavasi in Parigi, dell'anno 1745, si fa l'elogio di
questo libro. All'articolo della voce, il frate Remigio fa il panegirico
del vino, lo raccomanda per tutti i morbi, e dice: _Il vino solo
senz'altro fa quasi altrettanto che gli altri medicamenti insieme._ Vi
si trovano ancora alcune altre proposizioni che non sono men curiose e
bizzarre.

CARTAUD DE LA VILATE (Mr.), autore di un _Essai historique &
philosophique sur le goût_, a Paris 1735, in 12º. Nella seconda parte di
questo _Saggio_ vi si trovano molte riflessioni che fa quest'autore su
la musica in generale, su la musica italiana, su la francese, e su i
cambiamenti da alcuni anni in quà fatti in quest'ultima. "I partigiani
di Lully, egli dice, gridano che l'armonia prende un tuono geometrico
che disgusta il cuore: convengono essi, che questa musica è dotta e bene
eseguita, ma che interessa meno le passioni di quella del Lully. De'
begli accordi ben variati, ma sprovveduti di sentimento, sono
effettivamente uno studio per gl'intendenti, e cagione di noja e di
sonno per quei che temono si fatte ostruzioni." L'autore per ultimo
esamina in che consiste il _Geometrico dell'armonia_. Pare che egli
intenda poco questa materia.

CARTIER (Giovan-Battista), nato nel contado di Avignone, fu scolare del
Viotti per il violino nel 1783. Egli entrò nell'orchestra dell'opera nel
1791, e Paisiello il nominò nel 1804, membro della musica particolare di
S. M. Senza che fosse egli professore del Conservatorio di Parigi, Mr.
Cartier ha contribuito con le sue opere a formare i migliori violinisti
usciti da quella scuola. Egli ha dato successivamente le tradizioni di
Corelli, di Porpora e di Nardini, pubblicando le sonate di questi tre
valenti maestri. Segli deve in oltre l'_Arte del violino_, ossia _la
Divisione delle scuole_, per servir di compimento al metodo di violino
del Conservatorio, in un vol. in fol. Ella è questa una scelta delle
migliori sonate estratte dalle opere de' violinisti delle tre scuole,
Italiana, Francese e Tedesca. Mr. Cartier promette di recente la
tradizione dell'_Arte dell'archetto di Tartini_, e un _Saggio storico e
ragionato sopra l'arte del violino_. In tutte le orchestre de' teatri di
Parigi vi sono de' di lui allievi, che fanno molto onore al maestro e
all'arte.

CARUSO (Luigi), compositore distinto e vivente tuttora dell'Italia, nato
in Napoli da un padre maestro di cappella, e fratello di Emmanuele
Caruso abile cantante di tenore, da più anni stabilito in Palermo in
servigio delle chiese. Luigi nel 1777, scrisse in Firenze, _il Medico
magnifico_: ed _il Fanatico per la musica_ in Roma nel 1781; questa
musica diè molto nel genio de' Romani, e fece al suo autore gran nome in
Italia; nel 1787, e 1788 scrisse egli il _Maledico confuso_, _la
Tempesta_ ed _il Colombo_ tutte e tre per Roma, e _Gli Amanti
dispettosi_ per Napoli. È anche conosciuto in Germania per diverse
composizioni di musica vocale.

CARUZIO (Gaspare-Ernesto), al servigio dell'Elettore di Brandeburgo, ed
organista a Custrin, eccellente maestro nella sua arte, vi fece
imprimere nel 1603, un'opera intitolata _Examen Organi pneumatici_.

CASA (Girolamo della), udinese, professore di musica su la fine del
quindicesimo secolo. Oltre più madrigali da lui raccolti di diversi
autori, egli scrisse ancora un trattato con questo titolo: _Il vero modo
di diminuire con tutte le sorti di stromenti_, il quale è divenuto
rarissimo.

CASALI (Giovan-Battista), valente maestro di cappella di san Giovanni di
Laterano in Roma nel 1760, autore di un gran numero di messe, d'oratorj
ed eziandio di opere teatrali. Il suo stile era assai brioso e nitido:
egli ebbe per allievo il celebre _Gretry_.

CASALI (Ludovico) di Modena, autore di un libro intitolato: _Le
Grandezze e Maraviglie della musica_, Modena 1629. Il P. Martini lo cita
con elogio nella sua storia.

CASELLA, cantore e compositore in musica, contemporaneo di Dante e suo
intimo amico, viveva in Firenze verso il 1280. "Fu costui Musico
eccellentissimo, dice l'annotatore di quel poeta, e come s'intende da'
suoi versi di lui amicissimo, e un uomo di natura facile e
compagnevole." Egli è il primo compositore di madrigali che si conosca.
Nella biblioteca del Vaticano si vede un madrigale del 1300, sul quale è
rimarcato Casella come autore della musica; e più altri ancora ne
compose di Lemmo pistojese. Egli morì prima del 1330, poichè fa di lui
onorevole menzione il Dante nel canto, secondo del Purgatorio -- _Casella
mio_ -- _Se nuova legge non ti toglie_ -- _Memoria o uso all'amoroso
canto_ -- _Che mi solea quetar tutte mie voglie_ -- _Di ciò ti piaccia
consolare alquanto_ -- _L'anima mia_, ec.

CASERTA (Filippo di), antico scrittore di musica, di cui fa menzione il
Gaffurio nella sua _musica pratica_, Martini e Gerbert nella _Storia_.
In un codice manoscritto di Ferrara del secolo 15º, si legge la di lui
opera _De diversis figuris_.

CASIMIR (Luigi-Arrigo Brecker, detto), nato in Berlino nel 1790, dalla
Prussia fu portato in Francia all'età di dieci anni dalla cel. madama
_de Genlis_, che dopo questo tempo il fece suo allievo e scolare per
l'arpa, ch'egli ha sonato in pubblico con i più brillanti successi.
"Questo Giovane virtuoso ha veramente perfezionato uno dei più belli
istromenti che si conoscono, mostrando che possono eseguirsi sull'arpa
le più difficili sonate per il piano-forte, e che eziandio possano
sonarvisi le difficoltà impossibili ad eseguirsi sul clavicembalo. Egli
è il solo sonator d'arpa che faccia uso delle due piccole dita, come sul
forte-piano, e che produca con ambe le mani de' suoni armonici con una
prestezza estrema. È inoltre il solo, la cui arpa sia montata di corde
eccessivamente tese, il che richiede una particolare forza; e rende il
suono dell'arpa infinitamente più bello. Egli ha sonato finalmente in
pubblico alcuni pezzi di sua composizione, fra l'altre una _Marcia a
battaglia_, e un rondò che hanno prodotto grandissimo effetto. Dicesi in
oltre che questo giovane e sorprendente artista, possegga per altro varj
talenti. Non si è entrato giammai nella carriera delle arti d'una più
brillante maniera, e con vantaggi così insieme riuniti" (_Mad. Genlis_).

CASINI (Giovammaria), fiorentino, dotto compositore su i principj del p.
p. secolo, pubblicò in Roma: op. 1, _Moduli 4 vocibus_, 1706; _Pensieri
per l'organo_ in partitura, op. 3, Firenze 1714; ed inoltre: _Tastatura
per levare le imperfezioni degli strumenti stabili_, ove pretende
rinovare li perduti antichi _Generi_ con moltiplicare gli ordini de'
_Tasti_, onde non solo in tal sorta di strumenti vi si trovassero tutti
i semituoni diversi, come diesis e come bemolli, ma fin tutte le voci
corrispondenti agli intervalli della musica greca in qualsivoglia
_Genere_, ed in ogni varietà di ciascun _Genere_ (_V. Martini, Tom. I,
Dissert. 1._)

CASSIODORO (Magno Aurelio), nato da un'antica famiglia Romana nella
Lucania l'anno 472, fu console romano, ed impiegò presso il goto re
d'Italia Teodorico tutto il suo credito, le sue ricchezze e la sua
dottrina per far risorgere l'antica coltura degl'Italiani nelle arti e
nelle scienze. Sotto il re Vitige, dopo aver resi degli importanti
servigj allo Stato ed alle Lettere, ritirossi dalla Corte in un
monistero da lui fondato in Squillaci sua patria, dove avendo preso
l'abito religioso più non si occupò che della sua salvezza, de' suoi
studj, e de' mezzi di eccitare gli ecclesiastici a coltivar le scienze
sacre e profane. Egli procurava di svegliar l'antico amore de' Romani
per gli studj, e volendo far lo stesso co' suoi monaci, li providde di
una gran Biblioteca, ed impiegò una porzione de' suoi tesori a cercare
da per tutto i buoni manoscritti, ch'egli fece copiare, e di cui ne
accrebbe il numero con una diligenza incredibile. Egli morì nel 575,
nella decrepita età di 93 anni. Fra' suoi studj egli non aveva
trascurata la musica: mentre era ancora nel secolo aveva nella sua
Biblioteca in Roma raccolti alcuni libri intorno a questa scienza sì
greci, che latini, tra' quali, dice egli stesso, esservi stati quei di
Albino uomo proconsolare, che fu il primo tra' latini a scrivere di
questa facoltà, probabilmente sotto Augusto, e che Cassiodoro dice di
avere smarriti nell'invasione de' Barbari. Aveva inoltre fatto recare in
latino dal suo amico Muziano il libro della Musica del greco Gaudenzio.
Scrivendo finalmente a' suoi monaci le _Istituzioni delle divine ed
umane lettere_, nel secondo libro che tratta delle sette discipline, dà
loro un _Compendio di musica_, nella quale saggiamente voleva egli che
fossero istruiti. Il principe abbate Gerbert ha inserito nel primo
volume de' suoi autori di musica questo trattato di Cassiodoro, da lui
intitolato: _Institutiones musicæ_.

CASTEL (Luigi Bertrando), geometra e filosofo nato a Montpellier nel
1688, fecesi gesuita nel 1703. Fattosi conoscere da Fontenelle e dal p.
Tournemine per alcuni abbozzi, che annunziavano i più gran successi,
costoro il chiamarono dalla provincia nella Capitale nel 1720, e
sostenne quivi l'idea che i suoi Saggi dato avevan di lui. La sua
_Mattematica universale_ nel 1728, in 4º, fu applaudita in Inghilterra e
in Francia; la società reale di Londra aprì le sue porte all'autore. Il
suo _Clavecin oculaire_, di cui annunziò il progetto sino dal 1725, e ne
sviluppò tutta la teoria all'ill. Presidente de Montesquieu ne' sei
ultimi volumi del giornale di Trevoux del 1735, servì a far conoscere la
tempra del suo spirito naturalmente facile e fecondo nell'inventare.
Egli fu trasportato dalla vivacità di sua immaginazione, e passò la più
parte di sua vita nell'esercizio quasi meccanico del suo _Clavicembalo
oculare_, progetto che fece allora gran rumore, ma fu ben tosto messo in
oblio qual progetto bizzarro e impossibile ad eseguirsi: "Non vi ha
sorta alcuna di assurdità (dice su questo proposito il ginevrino
filosofo) a cui le osservazioni fisiche non abbian dato luogo nella
considerazione delle belle arti. Nell'analisi del suono si sono trovati
i medesimi rapporti che in quelli della luce. Ben tosto si è
spiritosamente abbracciata cotesta analogia, senza imbarazzarsi
dell'esperienza e della ragione. Lo spirito di sistema ha confuso tutto,
e in mancanza di saper dipingere all'orecchie, si è pensato di cantare
agl'occhi. Io ho visto quel famoso clavicembalo, sul quale pretendevasi
far della musica per mezzo de' colori; ma ciò era lo stesso che mal
conoscere le operazioni della natura nel non iscorgere, che l'effetto
de' colori consiste nella loro permanenza, e quello de' suoni nella loro
successione". (_V. Essai sur l'origine des langues cap. 16._) Il padre
Castel non proponeva da principio i suoi sistemi che come ipotesi: ma
poco a poco egli credeva di venire a capo di realizzarli: Montesquieu lo
chiamava _l'arlequin de la philosophie_. Bisogna non per tanto
convenire, che questa chimera del suo clavicembalo ha prodotto delle
scoverte utili (_Veggasi quì l'articolo del p. la Borde_). Sarà anche
utile il leggere quel che ne ha scritto l'ab. Arteaga, nell'indicare
l'analogia e la relazione tra i colori e i tuoni musicali secondo i
principj del Newton e del Mairan, benchè convenga poi che
nell'esecuzione il Gesuita mostrò più ingegno che giudizio (_V. tom. 1
delle rivoluz. in not. p. 10._) Il p. Castel morì in Parigi nel 1757. Se
gli attribuiscono due lettere contro la lettera di Rousseau su la musica
francese scritte a nome di un accademico di Bordeaux, e pubblicate nel
1754, a Parigi in 12º. Abbiamo ancora di lui: _Dissertation
philosophique et littéraire?, où par les vrais principes de la
geometrie, on recherche si les regles des arts sont fixes ou
arbitraires_, 1738, in 12º. In questa dissertazione il p. Castel, per
farsi vie meglio intendere, applica i suoi principj alla Musica; e
scelse tanto più volentieri quest'arte, in quanto non compose egli la
surriferita dissertazione se non in occasione di alcune conferenze avute
con Rameau: vi si trovano delle buone osservazioni su la maniera di usar
le regole, e quando il gusto ed il genio ci obbligano a trasgredirle.
Dicesi inoltre che il Rameau si sia servito del p. Castel, perchè
raffazzonasse le sue opere di teoria musicale, ove effettivamente si
scorge una certa tintura geometrica, di cui non era capace l'artista.

CASTILLON (Mr. du), della real accademia di Berlino, autore di una
Memoria _sur les flûtes des Anciens_, letta nella pubblica adunanza di
Gennaro 1774. Egli fa precedere una notizia di molti autori che hanno
trattato dello stesso argomento, benchè con poco buon esito, tali sono
stati un Tanneguy Le Fèvre, quel letterato così celebre per le belle
opere e per la dotta figlia ch'ei diè alle lettere; tale un Bartholin e
più altri: e ciò per avere scritto di un'arte, di cui eglino eran poco
intendenti. _Ma siete voi Musico?_ Se io rispondessi, egli dice, che
nella mia gioventù le mie dita impararono con arte il manico di un
violino, e la tastatura di un cembalo, mi si replicherebbe senza dubbio
che un cembalo ed un violino non sono un flauto. Dirò adunque che io non
sono stato costretto di andar molto lungi per trovare un pò di
letteratura unita alla teoria della musica ed alla pratica del flauto.
L'autore procura di provare che gli antichi non avevano che delle spezie
d'oboè, cioè di Flauti che risonavano per via di linguette; che questi
flauti erano di due sorti, l'una avente la linguetta a scoverto, come
nei nostri oboè; l'altra con la linguetta occulta, presso a poco come
nelle trombette dei ragazzi. Questa _Memoria_ vien terminata con la
spiegazione di alcuni passaggi degli Antichi, e con alcune riflessioni
sopra diverse parti degli flauti degli antichi, e sopra i differenti
nomi dati a questi flauti, nomi che spesso non sono che degli epiteti
poetici (_V. Tom. 30 des Mem. de l'Acad. de Berlin 1774._).

CASTRO DE GISTAU (Salvadore), d'una nobil famiglia aragonese, nacque in
Madrid nel 1770. Come la più parte de' spagnuoli, egli sonava sin da
ragazzo la chitarra. Questo passatempo nazionale sviluppò il suo gusto
particolare per la musica, che in breve tempo lo mise nel numero degli
amatori ricercati nella società. Fornito d'una viva fantasia, si avvide
che la chitarra poteva pretendere ad altri vantaggi oltre a quelli di
accompagnare il canto degli amanti spagnuoli: fecene adunque uno studio
particolare, e applicossi a quello dell'armonia e della composizione,
senza voler sortire dalla classe degli amatori. Un talento così ben
formato non tardò a farlo ricercare in tutti i circoli, ove gli artisti
ragionavano de' suoi successi, ma Mr. Castro, come lo ha scritto Mr. de
Boufflers (_pag. 479 del Mercurio di Francia del mese di giugno 1809_),
sapeva, che i più piccoli appartamenti si convengono alla chitarra; che
essa non vi fa mai più chiasso di quello che se le domanda; e che con la
voce la meno forte fa le veci d'un'amica modesta, sempre attenta a dar
risalto alla sua amica, senza pretendere di rivolgere a se l'attenzione.
Conoscendo dunque tutto il merito di tale istrumento, e scegliendo
giudiziosamente i luoghi ove può far meglio intenderla, Mr. Castro non ha
mai avuta pretenzione che quella di non farsi sentire se non in un
salone della famiglia, o nel modesto asilo dell'amicizia. Ciò non
ostante, l'incantatrice sua maniera di sonarla lo ha fatto desiderar per
ogni dove, e specialmente in quei luoghi, come in Francia, ove i
successi della chitarra si limitavano a darle la riputazione di uno
strumento ingrato. A lui deve quest'istrumento il diritto a nuovi
titoli, che con la sua abilità gli ha acquistati: giunto appena in
Francia, la musica contò realmente un istrumento di più. Invitato a
farlo sentire a Bayonne in un concerto, egli vi eseguì a solo differenti
pezzi, che servirono di misura del suo gusto e del suo talento. Questo
successo gli preparò la più favorevole accoglienza in Parigi, dove si è
stabilito, e dove vien ricercato dalla miglior compagnia: egli vi ha
avuto degli illustri scolari. La premura di piacere a tutti avevagli
fatto comporre e pubblicare un giornale di chitarra. Quest'opera ha il
singolar merito di dare in ciascun numero un pezzo spagnuolo, un
italiano, un altro di canto dell'una e dell'altra lingua con
accompagnamento, e un pezzo di chitarra, ma scelti sempre nelle
composizioni che meglio caratterizzano il gusto particolare di ciascuna
delle due nazioni, e che vie più si risentono delle abitudini e de'
costumi del paese. Mr. Castro non limita i suoi travagli alla
pubblicazione del suo Giornale: egli prosiegue quelli della
composizione. Le sue opere hanno un carattere d'originalità ben marcata,
che le faranno ricercar sempre da quegli, i quali amano che la musica
esprima bene i sentimenti che ella dee dipingere; e Mr. Castro si mostra
da dovvero dipintore, nello scrivere un accompagnamento o dei temi,
ch'egli sviluppa con tutta la grazia che risiede nella sua feconda
immaginazione.

CASTRO (Rodrico de), medico giudeo nel Portogallo, fece i suoi studj in
Salamanca, e vi si distinse talmente con la sua assiduità e le sue
cognizioni, che ottenne la dignità di dottore. Verso il 1594, egli si
stabilì ad Hambourg: esercitò quivi l'arte sua con molto successo sino
al 1627, in cui morì alli 20 di giugno. Oltre a molte opere, egli
pubblicò nel 1614 a Hambourg, il suo _Medicus politicus_, il di cui
capitolo decimo quarto del quarto libro tratta dell'utilità della musica
nella cura delle malattie.

CATALANI (la Signora), celebre cantatrice italiana attualmente in
Inghilterra, brillò grandemente nel 1807, nei concerti di Parigi. Niuna
l'uguaglia nelle arie di bravura, ma lascia molto a desiderare dalla
parte dell'espressione.

CATALISANO (Il P. Gennaro), nato in Palermo da un padre maestro di
musica bravo contrappuntista, ma di poco gusto nelle sue composizioni:
da costui apprese egli i primi elementi di quest'arte, ma entrato quindi
nell'ordine dei Minimi, dopo quivi compito il corso de' studj, si diede
intieramente a quello della musica. Portatosi in Roma divenne maestro di
cappella della chiesa nazionale di sant'Andrea delle Fratte del suo
ordine, e quivi pubblicò per le stampe una _Grammatica Armonica
Fisico-matematica ragionata su i veri principj fondamentali
teorico-pratici_, Roma 1781, in 4º con varj esempj e figure in rame.
L'autore suppone i suoi proseliti iniziati nelle mattematiche, o almeno
istruiti del libro quinto di Euclide. Quindi prende egli cominciamento
da quanto appartiene alla musica, rimettendo al fine le matematiche
nozioni. Cinque capitoli abbraccia l'opera, tre appartenenti al musicale
sistema, e due relativi alla matematica. Nel primo capitolo tratta della
generazione delle consonanze e delle dissonanze in forza delle
proporzioni armonica, aritmetica e geometrica, e de' fenomeni
fisico-armonici. Si riserba però a spiegare nell'ultimo capo le
proporzioni matematiche. Nel cap. secondo tratta de' precetti
particolari dell'armonia, e della maniera di comporre a più parti. Nel
cap. terzo spiega i noti artifizj dell'imitazione, del canone e della
fuga. Nel capitolo quarto tutto si occupa in trovare dati numeri un
mezzo geometrico, aritmetico ed armonico. Nel quinto s'ingolfa
nell'immenso mare delle proporzioni numeriche. Leggiadria di stile,
colta favella, chiarezza e precisione d'idee, buon metodo, tutto è da
desiderarsi in quest'opera. Lo spirito dell'autore agghiaccia quello de'
suoi lettori; invano vi cercherebber eglino di che trarre il loro
profitto. Senza gusto, senza genio, per la teoria egli copia Mersenne,
Rameau e alcun altro più usato: per la pratica dice quel che altri ne
hanno già detto e nulla più. Tale in somma è il suo libro, che poche
persone a mio credere, aver potranno la pazienza di leggerlo; nè l'avrei
avuta io stesso, se non portasse in fronte l'approvazione di sommi
uomini, come un Jacquier suo confratello e di gran nome fra'
mattematici, un Sabbatini illustre fra' scrittori didattici di
quest'arte, ed alcuni altri. Con queste lettere di raccomandigia può
viaggiar quanto vuole il suo libro, ma difficilmente troverà ricapito
presso gl'intendenti e gli uomini di gusto; lungi dal poter ritrarne la
gioventù studiosa dell'armonia una chiara ed utile istruzione. Il pad.
Catalisano morì in Palermo nel 1793, poco meno che sessagenario.

CATEL (Mr.), nato a Parigi nel 1770, allievo di Gossec e professore
d'armonia e di accompagnamento nel Conservatorio, ha composto un gran
numero di opere musicali in differenti generi; ma quel che gli ha fatto
maggior nome si è il _Trattato d'armonia_, che ha pubblicato nel 1802,
adottato dai direttori del Conservatorio per servire all'istruzione.
"Questo Trattato, dice M. Choron (_dans la préfac. aux Princip. de
composit._), contiene una teoria della scienza armonica, che da alcun
tempo in quà, ha fissato l'attenzione degli artisti, e che non può far a
meno di non divenire classica. Essa consiste a non considerar come
accordi propriamente detti se non quelli, che non hanno bisogno di
preparazione alcuna. M. Catel gli chiama accordi naturali, il loro
impiego dà l'armonia naturale. L'armonia artifiziale si deduce da
questa, mediante il ritardo di una o più parti, che si prolungano su gli
accordi seguenti. Questa teoria è straordinariamente semplice e
luminosa, e mi è stata sommamente utile." Quest'idea propriamente
parlando, è un'estensione di quel principio del contrappunto, che la
dissonanza non è se non la prolungazione della consonanza; ma applicato
alla scienza degli accordi, ne ha fatto in certo modo una scienza
dell'intutto nuova. Noi ignoriamo se questa teoria appartenga in
proprietà a M. Catel, o pur la debba alla scuola d'onde è sortito; ma
essendo stato egli il primo ad enunciarla d'una positiva maniera, deesi
a lui appartenere l'onor dell'invenzione. Mr. Choron ha aggiunto alcune
nuove ed interessanti considerazioni sopra questa materia ne' suoi
_Principes de harmonie et d'accompagnament à l'usage des jeunes élèves_.
Le composizioni di Mr. Catel consistono in una massima quantità di musica
istrumentale, sinfonie, concerti ec. e in tre drammi: la _Semiramide_,
l'_Albergo di Bagneres_ e gli _Artisti per occasione_. De' due primi
possono leggersene i saggi ed il giudizio nel libro intitolato: _Rapport
et discussions pour les prix dècennaux_, Paris 1810 in 4º.

CAVALIERI (Bonaventura) nacque in Milano nel 1598, e giovanetto entrò
ne' gesuiti (non nell'ordine de' gesuati, come dicono alcuni dizionarj,
che più allora non esisteva). Fu celebre mattematico del suo tempo,
della quale scienza fu professore primario nell'università di Bologna
fin dal 1629. Morì di podagra nel 1647. Egli era stato discepolo del
Galileo, e fu sommamente amato da tutti i letterati ed intimo amico di
Castelli, Torricelli e dello stesso Galileo, che nelle opere sue
grandemente lo loda. Tra le altre sue opere è molto stimata quella che
ha per titolo: _Centuria di varj problemi per dimostrare l'uso e la
facilità de' Logaritmi nella Gnomonica, Astronomia, Geografia ec.,
toccandosi anche qualche cosa della Meccanica, arte militare e Musica_,
Bologna 1639, in 12º. Il dotto ab. Frisi ha scritto un erudito elogio
del Cavalieri, Milano 1778, in 8º, in cui lo difende contro alcuni
attacchi del Montucla.

CAVALIERE (Emilio del), celebre compositore del sec. 16º, nato in Roma,
si conta fra quegli che cercarono i primi di levar l'arte in Italia. La
corte di Firenze vi contribuì moltissimo nominandolo nel 1570, al posto
di maestro di cappella. Egli fu il primo a tentar l'impresa nel genere
delle rappresentazioni teatrali scegliendo il più semplice della
pastorale, e due componimenti di questa specie intitolati _la
Disperazione di Sileno_, ed _il Satiro_, lavorati da Laura Giudiccioni
dama lucchese, mise egli sotto le note fin dall'anno 1590. Ma non
essendo fornito abbastanza di quel talento, nè di quella cognizione
della musica antica, che bisognava per così gran novità, e ignorando
l'arte d'accommodar la musica alle parole nel recitativo, altro non fece
che trasferir alle sue composizioni gli echi, i rovescj, le ripetizioni,
i passaggi lunghissimi e mille altri pesanti artifizj, che allora nella
musica madrigalesca italiana fiorivano; onde mal a proposito, dice l'ab.
Arteaga, è stato costui annoverato fra gli inventori del melodramma da
quegli Eruditi, che non avendo mai vedute le opere sue, hanno creduto
che bastasse a dargli questo titolo l'aver in qualunque maniera messo in
musica alcune poesie teatrali. Quel ch'è certo si è, secondo Burney, che
il suo Oratorio _Anima e corpo_ è il primo dramma religioso ove il
dialogo si trova in forma di recitativo, e fu rappresentato in Roma nel
mese di febbrajo dell'anno 1600.

CAVALLI (Francesco), veneziano, è uno dei primi che abbiano composto in
Venezia delle grandi opere drammatiche. Egli era maestro di cappella
della chiesa di san Marco. Nel 1637, cominciò a faticar pel teatro, e
continuò, per più di trent'anni, ad arricchirlo di buone opere, tali
sono _le Nozze di Teti e di Peleo_, nel 1639, _la Didone_ nel 1641, _il
Romolo ed il Remo_ nel 1645, _l'Elena rapita da Teseo_ nel 1653,
_Scipione Africano_ nel 1654, _Pompeo_ nel 1666, ec. ec. Scheibe, che
possedeva l'originale di una di queste opere, dice in una nota del suo
_Musico critico_: "Egli è stato eccellente nel suo tempo; i suoi
recitativi sorpassano tutto quello che ho visto d'un Italiano in questo
genere. Egli era ardito, nuovo, pieno di espressione, ei sembra essere
il primo che per esprimere certe passioni, si è servito della mutazione
del genere di tuono. Gl'Italiani, più che oggidì, dovevano allora aver
fatto stima della diversità delle voci, poichè si trovano in questo
delle voci di tenore e di basso ec." Il cav. Planelli assicura in oltre
nel suo _Trattato dell'opera in musica_, che "l'opera _Giasone_ del
Cavalli è la prima dove si trovi alla fine di alcune scene, la parola
_Aria_ in fronte dei pezzi staccati, ne' quali signoreggiavano sì il
canto, come gl'istromenti, e che prima di lui, le opere erano
interamente formate di un serio recitativo, cui sostenevano
gl'istrumenti ed alcuna volta interrompevano". Presso Baglioni, _cose
notabili della città di Venezia_, trovansi eziandio due passaggi, in cui
l'autore rende giustizia ai gran talenti del Cavalli. Il primo, p. 206,
dice così: "Per le sue dilettevoli composizioni fu chiamato alla corte
di Francia, alla corte di Baviera, dove diede gran saggi della sua
virtù". Il secondo alla pag. 208, è come siegue: "Francesco Cavalli
veramente in Italia non ha pari, e per isquisitezza del suo canto e per
valore del suono dell'organo, e per le rare di lui composizioni, le
quali in stampa fanno fede del di lui valore". La lista delle costui
opere finisce all'anno 1666, ma troviamo che Giovan Fil. Krieger
l'incontrò ancor vivente in Venezia nel 1672, e profittò delle sue
lezioni per perfezionarsi nella sua arte. (_V. Flor. della poes. e della
mus., e Marpurg Beytræge, t. II._)

CAYLUS (Anna-Claudio-Fil. conte di), nato nel 1692 e morto a Parigi nel
1765, celebre viaggiatore ed antiquario. Dopo lunghi viaggi in
Costantinopoli ed alle rovine di Troja tornò in Francia nel 1717, e andò
due volte in Londra. Divenuto sedentario, non fu nel suo riposo perciò
meno attivo, occupossi della musica, del disegno e della pittura. In più
di quaranta dissertazioni lette da lui all'Accademia le arti e le
lettere danno uno scambievole soccorso allo scrittore; tra gli scritti
da lui pubblicati alcuni ve n'ha sulla _Musica degli Antichi_, sul quale
argomento aveva a lui diretta un'eruditissima lettera il suo amico l'ab.
d'Arnaud. Il suo epitafio composto da Diderot è singolare: _Ci-gît un
antiquaire, acariâtre et brusque: -- Oh! qu'il est bien logé dans cette
crache etrusque_: "Quì giace un antiquario un pò ritroso e brusco: -- Oh
quanto ei bene alloggia in quel vecchio vaso etrusco."

CAZA (Francesco), uno de' letterati italiani del quindicesimo secolo che
co' loro scritti diedero opera al rinnovamento della musica. Egli è
autore di un Trattato _sul Canto figurato_: fan di lui menzione
l'Arteaga (_tom. 1, p. 196_) e 'l Bettinelli (_Risorgim. d'Ital. tom.
II, p. 157, not. 6._)


CELIO AURELIANO, antico medico Africano, secondo il Reinesio, fioriva
verso il quinto secolo dell'era volgare. Nei suoi cinque libri
_Tardarum passionum_, ossia _delle malattie croniche_ tratta egli
dell'applicazione della musica alla medicina come antichissima, e
riferisce che Pitagora si fu il primo, che l'abbia impiegata apertamente
per guarire le malattie. Egli inoltre dice di avere osservati i buoni
effetti della musica nell'ischiade, e che quando si cantava o suonava
sopra le parti dolorose, saltellavano palpitando, e si allentavano e si
ammollivano a misura che svanivano i dolori. (_V. Lichtenthal p. 62, e
Fabric. Bibl. lat. t. 2, L. IV, c. 12._)

CELESTINO, maestro di concerto nella cappella del duca di Meklenbourg
Schwerin dopo il 1781, era uno de' più grandi violinisti de' nostri
giorni. Wolf nel suo viaggio parlando di lui, dice così: "Per giudicare
del carattere di un pezzo di musica non gli abbisogna che un solo colpo
d'occhio su lo spartito; egli suona con precisione in tutti i tuoni con
la più pura intonazione." Nel 1770 viveva in Roma, dove Burney il
conobbe come sonatore principale degli _a solo_ in quella patria della
musica. Vi sono di lui de' pezzi per il canto manoscritti, ed oltre a
ciò si sono pubblicati a Berlino nel 1786 due trio per violini e
violoncello di sua composizione.

CERF DE LA VIEUVILLE (Gio. Lorenzo), guardasigilli del parlamento di
Normandia, nato a Rouen morì ivi nel 1717 nel fiore de' suoi giorni che
si abbreviò, per quanto si crede, coll'eccessivo travaglio. Di lui si ha
una _Comparazione tra la musica italiana e la musica francese contro il
parallelo degli Italiani e de' Francesi_, in 12º. Lo stile dell'opera di
Cerf, sparso di aneddoti sul dramma francese, è vivissimo, e l'autore fa
ogni sforzo per veder di sostenere l'onor della patria, con ardor non
minore di quello siasi mostrato di poi in contrario dal cel. Rousseau,
che anch'egli preferisce di gran lunga la musica italiana. L'abbate
Raguenet era quegli che aveva attaccata la musica francese, ed esaltata
l'italiana; e a dir vero, bisogna esser privi di orecchio ed avere
sconcertati i sensi per non convenir seco di parere e di gusto. Ciò non
ostante il Cerf volle sostenere il suo paradosso armonico, e pubblicò in
difesa del medesimo _altri due libri_. Il medico André, che allora era
associato al _Giornale degli Eruditi_ pose in ridicolo questi due libri
dopo aver parlato con molta lode di quello dell'abb. Raguenet. Cerf,
piccato al vivo, rispose con un opuscolo intitolato: l'_Arte di
screditare ciò che non s'intende, ovvero, il Medico Musico_;
libricciuolo pieno di tutta l'acrimonia, che ne promette il titolo
stesso. Diceva Fontenelle, che se alcuno per estrema vivacità e
sensibilità aveva meritato il nome di pazzo perfetto, e di pazzo di
testa e di cuore, questi era la Vieuville. Ma siccome la follia esclude
la ragione e non l'ingegno, le Cerf ne aveva molto, ed anzi tanto che
non aveva poi senso comune.

CERONE (Pietro), autore classico di musica, come lo chiama il Requeno,
avvengacchè per isbaglio lo dica di sua nazione, cioè Spagnuolo, forse
perchè in tal linguaggio scrisse costui la sua opera (_V. Saggi tom. II,
pag. 388._) Egli era di Bergamo, e fioriva sulla fine del 16º secolo e
su i principj del seguente. La musica era allora caricata dalle tante
difficili inezie, che poteva paragonarsi agli anagrammi, ai logogrifi,
agli acrostici, alle paranomasie e simili scioccherie, ch'erano in voga
presso a' poeti dell'antiscorso secolo: queste e più altre fantasie
chiamavansi _enimmi del canto_ con vocabolo assai bene adatto. Chi
volesse sapere più alla distesa a quali strani ghiribizzi si conducevano
in que' tempi i musici, vegga il libro XXII, della dottissima benchè
prolissa opera di Pietro Cerone, intitolata: _El Melopeo y Maestro,
Tractado de musica theorica y pratica_, Napoles 1613, in fol., nella
quale saggiamente intraprende egli la riforma di quel gotico
contrappunto, onde meritamente ha ritratti gli elogj dell'Arteaga, del
Martini, del Choron, del Requeno e di quanti altri hanno scritto sulla
storia dell'arte. Egli è anche autore delle _Regole per il canto fermo_,
Napoli 1609.

CERRETO (Scipione), napoletano, è l'autore di un'opera intitolata:
_Della pratica musica vocale e stromentale_. Napoli 1601 in 4º. Questo è
un pregevole libro: vi si trovano de' contrappunti molto ben fatti.
Zacconi li ha riferiti nella sua _Pratica di musica_, seconda parte.

CERUTTI (Giacinto), abbate romano, pubblicò in Roma nel 1776, una nuova
edizione corretta e più leggibile del _Gabinetto armonico di Bonanni_
sotto il titolo di _Descrizione degli stromenti armonici di ogni genere
del padre Bonanni, ornata con 240 rami_, in 4º. Quest'opera contiene
molte dottissime ricerche su gl'istromenti antichi, per il gabinetto che
se ne formò nel secolo 17º presso al collegio romano. (_V. Forkel_)

CESTI (Marc-Antonio), francescano di Arezzo, maestro di cappella
dell'Imperatore Ferdinando III, era discepolo di Giacomo Carissimi. Egli
contribuì molto ai progressi del teatro drammatico in Italia, riformando
la monotona salmodia, che allora vi regnava, e trasportando e adattando
al teatro le cantate inventate dal suo maestro per la chiesa. Cavalli,
che travagliava in quella medesima epoca (1650) insieme con lui per le
opere in Venezia, ebbe ancora parte a questo miglioramento: V.
_Cavalli_. Le opere che Cesti ha date al teatro di Venezia, sono:
_Orontea_ 1649; _Cesare amante_, 1651; la _Dori_, 1663: quest'ultima
ebbe il più grande successo, ed ebbe moltissime repliche non che in
Venezia, ma eziandio in tutte le altre gran città dell'Italia; _Tito_,
1666; _La schiava fortunata_, 1667, da prima in Vienna, e quindi a
Venezia nel 1674, (Ziani ebbe parte in questa composizione); _Argene_,
1668; _Genserico_, 1669; e nello stesso anno, _Argia_. Egli dee avere
composto in oltre la musica del _Pastor fido di Guarini_. Il numero
delle cantate ch'egli ha posto in musica, è infinitamente più grande.
Questo si è quello che l'abbate d'Oliva, allievo di Cesti, uomo dotto ed
eccellente compositore, che viveva nel 1700, affermò al maestro di
cappella Giovanni-Valerio Meder. Lo stesso abbate ne citava
principalmente una che cominciava da queste parole: _O cara libertà che
mi ti toglie_? Adami, nelle _Osservazioni_, dice che Cesti era nato in
Firenze, e che Papa Alessandro VII lo aveva ricevuto nel 1660, come
tenore nella cappella pontificia.


CHABANON (Mr. de), nato in America nel 1730, e morto in Parigi nel 1792,
letterato di pregio, dell'Accademia delle iscrizioni, era in oltre buon
musico, buon poeta, ed autore di più opere sulla musica. Nel 1765,
scrisse l'_Elogio di Mr. Rameau_, a Parigi in 8º. L'autore sa gustare da
conoscitore, e far gustare agli ignoranti stessi le bellezze di
quest'arte magica: quest'opera, che onora veramente l'autore e l'oggetto
delle di lui lodi, unisce il calore dell'entusiasmo e l'esattezza della
ragione: parci pensata da filosofo, sentita dall'amico, scritta dal
poeta musico. Nel trigesimo-quinto tomo delle _Memorie dell'Accademia_
abbiamo di Mr. Chabanon: _Conjectures sur l'introduction des accords dans
la musique des Anciens_; egli vi sostiene con troppa animosità e
presunzione il sentimento di Burette. "Mr. Burette fu il primo, egli
dice, tra noi, che abbia avanzata cotesta asserzione che è stata
impugnata da alcuni letterati: ma essi senza dubbio assai poco
conoscevano l'arte, di cui ragionavano: in quanto a me, il parer di
Burette mi sembra di una verità sì evidente, che io lo rimprovererei
quasi della lunghezza delle prove, con cui ha cercato di sostenerlo;
bastavano due parole per dare alla sua opinione l'autorità d'una
dimostrazione". Ma quando si tratta di una quistione cotanto intrigata e
difficile, come si è questa, non bastan parole, vi voglion ragioni, e
non si decide così alla cieca coll'_ipse dixit_ della scuola
pittagorica. Il dotto ab. Requeno, oltre alle ragioni intorno a questo
argomento, mise in opera anche le osservazioni e gli sperimenti; e pure
non ardì di dare a' suoi _Saggi_ l'autorità d'una dimostrazione. Mr.
Chabanon pubblicò ancora nel 1779, _Observations sur la musique_ e nel
1785, _De la musique considérée en elle-même et dans ses rapports avec
la parole, les langues, la poésie et le théâtre_, 3 vol. in 8º.
Quest'opera non è che l'antecedente nuovamente rifusa e trattata sopra
un piano più vasto. Le idee di Chabanon sono in generale di un uomo che
non è abbastanza profondo nella scienza ed arte della musica: nulla
insegnano a quegli che sanno, e possono far traviare coloro che non sono
istruiti. Tra gli altri paradossi egli avanza esser falsa l'analogia tra
'l canto e la declamazione. "Reca molta sorpresa, dice un recente
scrittore, che un uomo il quale ha riflettuto trent'anni su la musica,
ed aveva delle grandi cognizioni in quest'arte, ch'egli esercitava con
un talento assai distinto, e dà nelle sue _Considerazioni_ quel ch'ei
chiama _l'opera di tutta la sua vita_, e dove si trovano infatti una
folla di vedute assai giuste, reca, io dico, molta sorpresa che questo
giudizioso ed illuminato scrittore faccia consistere la natura del canto
ne' trilli, ne' gorgheggi, nelle ripetizioni, cioè a dire in un vano
tintinnio che, lungi dall esser canto, non ne è che l'abuso, e non fa
che snaturarlo." (_V. Mr. Raymond, lettre a Mr. Villateau, 1811, in 8º._)

CHABANON DE MAUGRIS (Mr.), fratello del precedente, morto nel 1780,
coltivò come egli la musica, era poeta, e compositore. Nel 1775, egli
diede in Parigi al teatro dell'Opera _Alessi e Dafne_, pastorale,
_Filemone e Baucis_, balletto eroico. Oltre la musica di queste due
opere, vi sono di lui più sonate per il piano-forte.

CHAMBER (Efraimo), dotto inglese su i principj del prossimo passato
secolo, e 'l primo compilatore d'una _Enciclopedia_, o _Dizionario
universale delle arti e delle scienze_, che è stato tradotto
dall'inglese in italiano idioma, Napoli 1752, e Venezia 1763, in 4º.
All'articolo _Musica_ vi ha la divisione di questa scienza in più rami:
si tratta della sua origine, e vi si citano tutti gli articoli, ove si
parla negli altri volumi della teoria e della pratica di quest'arte,
affinchè riesca più facile il riscontrarli e connetterli. _Mr Giorgio
Lewis_ ha fatti de' supplementi a questa Enciclopedia, ove si trovano
eziandio de' nuovi articoli riguardanti la musica.

CHAMPEIN (Stanislao), nato in Marsiglia nel 1753, ebbe per maestri di
musica Percico italiano, e Chauvet. All'età di tredeci anni era già
maestro di cappella della cattedrale di Pignan nella Provenza: e vi
compose una messa, un _Magnificat_ e alcuni Salmi. Giovine ancora, volle
studiare il trattato dell'armonia di Rameau; e per meglio comprenderlo
lo trascrisse da cima a fondo. Nel 1776, venne a Parigi e alcuni mesi
dopo, ebbe la fortuna di dare alla cappella del re a Versailles, tra le
due messe, un gran mottetto a ripieno (_Dominus regnavit_). Lo stesso
anno egli fece la festa di santa Cecilia nella chiesa de' Maturini in
Parigi, e vi fece eseguire una sua messa e 'l mottetto che aveva fatto a
Versailles. Dopo il 1780, egli ha scritto più opere nei diversi teatri
di Parigi. Tutti questi drammi in musica, che hanno avuto felice
incontro, e che per la maggior parte sono restati ne' repertorj de'
teatri per i quali sono stati composti, mettono Mr. Champein accanto de'
Gretry e degli Dalayrac. La di lui musica è una felice mescolanza del
gusto francese e della vivacità italiana. Il suo _Nuovo Don Chisciotte_
è principalmente un capo d'opera in questo genere. Sino al 1809, egli
aveva scritto e fatto rappresentare oltre a 22 opere, e altre sedeci ne
ha pronte per il teatro.

CHAPELLE (Mr. de la), maestro di musica in Parigi nella prima medietà
dello scorso secolo, pubblicò _Les vrais principes de la Musique_, cioè
_I veri principj della musica, esposti con una gradazione di lezioni
distribuite in una maniera facile e sicura per giungere ad una perfetta
cognizione di quest'arte_, 1736, in 4º grande. Nel 1737, ne pubblicò
egli la seconda parte, col titolo di _Suite des vrais principes de la
Musique Livre 2_, a Paris grand in 4º, cioè _Continuazione de' veri
principj della musica, con un nuovo sistema facile ad esser capito ed
eseguito, mercè il quale l'autore dà a vedere, che possono restringersi
a tre i segni delle misure per eseguire ogni sorta di musica_ (_V.
Journ. des Sav. fevr. 1737, et nov. p. 428._)

CHARPENTER (Gian-Giacomo Beauvarlet, detto), nato a Abbeville nel 1730,
di una famiglia assai antica, e che ha prodotti molti uomini distinti,
era organista a Lione, allorchè Gian-Giacomo Rousseau, passando per
questa città, lo intese e congratulossi seco de' suoi talenti, ch'egli
stimò degni della capitale. Mr. de Montazet, arcivescovo di Lione ed
abbate di san Vittore di Parigi gli fè dar l'organo di questa badia cui
venne a prender possesso nel 1771. Un concorso, che ebbe luogo l'anno di
appresso, ed in cui riportò egli il premio su i più celebri organisti,
gli valse l'organo della parrocchia di san Paolo, e fecelo riguardare
come uno dei primi organisti di Parigi, in un'epoca in cui questa città
ne possedeva degli abilissimi, come Couperin, Sèjan, ed in cui l'organo
era ancora in gran considerazione. Mr. Charpenter ha esercitato il suo
talento con distinzione, sino alla sovversione del culto nel 1793. A
quest'epoca la soppressione degli organi, e singolarmente degli organi
di san Paolo e di san Vittore, gli cagionarono una tristezza così
estrema e profonda, che la sua salute venne a declinar rapidamente, ed
ei morì nel maggio del 1794. Egli ha pubblicato un gran numero di opere:
quelle che ha fatte pel suo istrumento devono annoverarsi tra le
migliori in questo genere. _Giacomo M. Beauvarlet Charpenter_, figliuolo
del precedente, è nato in Lione nel 1766, ebbe suo padre per maestro,
che lo pose in istato d'improvvisare a quattordici anni un _Te Deum_.
Egli ha pubblicato gran numero di sonate di carattere e di pezzi
contenuti degli aneddoti, tali sono _la Battaglia di Austerlitz, di
Jena, ec._ _Gervais o il giovane cieco_, opera comica, rappresentata ai
Giovani-Artisti, e un _Metodo d'organo_.

CHARPENTIER (Marc-Antonio) nacque a Parigi nel 1634, e fece in sua
gioventù il viaggio di Roma, dove apprese l'arte della composizione dal
celebre _Carissimi_. Il duca d'Orléans reggente, fu il suo allievo per
la composizione, e fecelo intendente della sua musica. In tutte le sue
opere, _Medea_ ebbe il maggiore successo. Ei morì nel 1702, maestro di
musica della Santa-Cappella. Allorquando gli si offriva alcuno per
apprendere la composizione: _Andate in Italia_, dicevagli, _là è la vera
fonte di questa scienza: benchè io non disperi che giorno verrà in cui
gl'italiani verranno da noi ad impararla, ma io non sarò più tra
viventi._ (_V. il Dizion. di Fontenay._)

CHASTELLUX (il Marchese), autore de _l'Essai sur l'union de la Poésie et
de la Musique_, Paris 1765, in 12º. Quest'opera si è il frutto di un
viaggio che l'autore fece in Italia all'epoca delle riflessioni che si
sono cominciate a fare intorno a quest'arte, abbandonata allora a
professori che eran poco in istato di ragionarne. Egli dinota con
ragione, che i musici non conoscono abbastanza la poesia, come i poeti
non sanno abbastanza la musica. Si trova di quest'opera una ben
ragionata analisi in due lettere scritte all'autore medesimo dal _Ch.
Metastasio_, che per la prima volta furono pubblicate nel t. 14º delle
opere drammatiche di questo Poeta dell'edizione di Napoli del 1785. Il
Marchese di Chastellux era dell'accademia francese, e di altre diverse
società letterarie, e morì in Parigi nel 1788.

CHATEAUNEUF (L'ab. de), uomo di molto spirito e letterato di qualche
merito, fu il padrino di Voltaire ed antico amico di sua madre. Costui
era uno di quegli uomini, che impegnati nello stato ecclesiastico o per
compiacenza, o per un movimento di ambizione estranea all'anima loro,
sacrificano di poi al piacere d'una vita libera la fortuna, e la
considerazione delle dignità sacerdotali. Non v'ha di lui, che un
_Traité de la Musique des anciens_, che fu pubblicato dopo la di lui
morte, ed a cui precede un avvertimento di Morabin, Parigi 1725, in 12º,
ristampato nel 1735. L'autore vi prende il partito di coloro, che in
questo genere pongono gli antichi a livello co' nostri musici.
"Quest'argomento, dice nel confutarlo M. Burette, viene trattato con
tutta la leggiadria, che possono rendere interessante la lettura
dell'opera". (_V. Memoir de l'Accad. tom. 8._) L'abbate de Chateauneuf
morì in Parigi nel 1709.

CHAVES (Mr.), nato a Montpellier, annunziò delle sì felici disposizioni
per la musica, che i suoi parenti lo ritirarono dal commercio per fargli
apprendere il forte-piano e 'l violino. A quindici anni dell'età sua,
egli fece la musica di una grand'opera intitolata _Enea e Lavinia_. I
suoi talenti lo fecero ricercare nella società; ed avendo inspirato
dell'amore ad una ricca erede, i parenti furono obbligati a dargliela in
matrimonio. Allora Chaves brillar volle sopra un più grande teatro;
venne a Parigi per sentire e conoscere i celebri professori della
capitale. Padrone di una gran fortuna, ei consumolla al gioco, per il
quale aveva un'estrema passione. Di ritorno nel suo paese egli vendette
tutti i beni di sua moglie, per compensare, ei diceva, le sue perdite;
ma la fortuna, che avevalo abbandonato, lo trattò crudelmente come già
la prima volta; rimasto Chaves senza mezzi di risorgere, fu costretto di
entrare in qualità di proto nella stamperia musicale di Mr. Olivier. Ed a
questo tempo fu che egli pubblicò un _Catechismo, ovvero Rudimenti di
Musica_, _due opere di sonate_, _de' romanzi_ ec. Avendo così guadagnato
qualche danaro, Chaves volle tentare ancora la fortuna; parve questa
sorridergli un istante; ma avendo poi perduto tutto, andò a precipitarsi
nella Senna nel 1808.

CHELL (William), cappellano e cantore della cattedrale di Hereford; fu
creato baccelliere in musica nell'università di Oxford nel 1524. Il
vescovo Tanner fa menzione di due scritti di cui egli ne è autore; uno
sotto il titolo: _Musicae praticae compendium_; il secondo: _De
proportionibus musicis_.

CHELLERI (Fortunato), maestro di cappella e membro dell'accademia reale
di musica a Londra, nacque in Parma nel 1668, ove suo padre di nazione
tedesco, e il di cui nome originariamente era Keller, benchè musico di
professione e compositore, non faceva grand'uso di questi talenti,
essendosi dato ad altre occupazioni. All'età di dodici anni Fortunato
avendo perduto suo padre, e dopo tre anni ancor sua madre, un suo zio
materno, Francesco M. Bassani, maestro di cappella della cattedrale di
Piacenza, preselo in sua casa per vegliare, come tutore, alla sua
educazione, proponendosi di fargli studiare la giurisprudenza. Quivi
cominciò a mostrarsi il genio del giovane Chelleri. Senza che mai avesse
avuta la menoma lezione di musica, egli provossi da se a sonare il
cembalo: e suo zio essendosi accorto, ch'ei mostrava più talento per la
musica che per la scienze, risolvette di coltivare questo pendio
naturale, ed egli stesso gli diede a quest'effetto delle lezioni di
canto e di cembalo. Ajutato dal genio e dall'assiduità del suo allievo,
riuscì a formarlo, cosichè allo spazio di tre anni fu quegli capace di
occupare il posto di organista. Per non rimanersi un musico della
comune, il giovane Chelleri cominciò allora a studiare eziandio la
composizione, sotto la direzion di suo zio, e vi fece tanto progresso,
che cominciò in pochissimo tempo a comporre alcuni salmi a tre e a
quattro voci. La morte di questo suo maestro, e di un secondo padre
levogli il mezzo di passar oltre, e lo privò d'ogni soccorso.
Abbandonato alla propria sorte e ridotto alle sole sue forze, egli
raddoppiò il suo zelo e la sua assiduità per perfezionarsi nella sua
arte. Ebbe la buona fortuna che il primo suo pubblico saggio che fece in
Piacenza nel 1707, col suo dramma teatrale della _Griselda_, fu
grandissimamente ben accolto, e gli valse per essere incaricato da
Cremona a comporre la nuova opera, che vi si doveva dare l'anno di
appresso. Avendo soddisfatto a tale incombenza, imbarcossi a Genova nel
1709, per andare a Barcellona nella Spagna. Restò quell'anno in quel
regno, scorrendo per tutte le città ov'egli sapeva esservi alcuni buoni
musici, e facendo con lor conoscenza per profittare delle loro lezioni.
Dopo il suo ritorno in Italia, nel 1710 vi acquistò tale fama, che a
capo di dodici anni non vi era città considerevole quasi più in tutta
l'Italia di cui non ne avesse egli arricchito il teatro con alcuna delle
sue composizioni. Terminò questa carriera per sempre con l'opera
_Zenobia e Radamisto_, che aveva composta pel teatro sant'Angelo di
Venezia. Il vescovo di Wurzbourg avendogli fatto delle offerte a
quest'epoca, Chelleri accettò e si rese in Germania; ma la morte tolse
via il vescovo dopo due anni e mezzo, ed egli perdette quel posto,
benchè immediatamente dopo entrò nel 1725 al servizio del langravio
Carlo d'Assia-Cassel, che gli conferì la piazza di maestro di cappella e
direttore di musica, nella quale si è acquistata molta fama nella
Germania. L'anno d'appresso 1726, fece un viaggio in Inghilterra, e
restò dieci mesi in Londra, ove pubblicò un libro di cantate. I suoi
talenti gli procacciarono in quel paese una buona accoglienza, e l'onore
di essere ricevuto membro dell'accademia di musica. Il successore del
langravio Carlo, che era nel tempo stesso re di Svezia, il confermò non
che nel suo posto, ma lo chiamò eziandio a Stockolm nel 1731; trovando
però che il clima di Svezia non conveniva alla sua salute, chiese il
permesso di tornare a Cassel, il che ottenne egli nel 1734 col titolo e
il posto di consiglier di corte. Quì è dove terminano le memorie su la
sua vita, che ha lasciate egli stesso, e di cui ci siamo serviti per la
nostra narrazione. Par ch'egli sia morto circa al 1758. Era costui un
assai leggiadro compositore, ed insieme assai profondo. Eravi una di lui
sonata in fa maggiore, che un mezzo secolo addietro andava per tutti i
cembali, come il pezzo favorito degli amatori di musica in Germania.
Egli compose quivi un grandissimo numero di salmi, di gran messe, di
overture, di sinfonie e di notturne. Nel 1626, pubblicossi in Londra un
libro di sue cantate ed ariette con accompagnamento compito, e a Cassel
un libro di diverse sonate e fughe per il forte-piano e per l'organo.
(_V. Gerbert._)

CHERUBINI (Luigi-Carlo-Zenobio), nato in Firenze li 8 Settembre 1760,
cominciò dall'età di nove anni ad imparare la composizione sotto
Bartolomeo Felici, e 'l suo figlio Alessandro. Questi due compositori
essendo morti, passò sotto la direzione di Pietro Bizzari e di Giuseppe
Castrucci. Sin dal 1773, cioè prima di avere compito il suo tredicesimo
anno, fece eseguire in Firenze una messa e un intermezzo, a' quali fece
succedere, nello spazio di quattro a cinque anni alcune opere per chiesa
e per teatro, che furono con molti applausi accolte. Questi successi
impegnarono il gran-duca di Toscana, Leopoldo II, amico zelante e
protettore delle arti, che distinse i suoi talenti, ad accordargli nel
1778 una pensione per metterlo in istato di andare e proseguire i suoi
studj, e cercare di perfezionarsi sotto 'l celebre Sarti, che era allora
dimorante in Bologna. Cherubini passò presso a quattr'anni sotto
quest'abile maestro, e a' suoi talenti ed a' suoi consigli riconosce
dover egli la scienza profonda che ha acquistata nel contrappunto e
nello stile ideale; come ancora i talenti che lo han posto al rango de'
più valenti compositori. Carico di troppe occupazioni, Sarti per
risparmiarsi una parte del travaglio, ed esercitare il suo allievo,
affidavagli la composizione delle seconde parti delle sue opere. I di
lui spartiti contengono gran numero di pezzi che Cherubini vi ha
scritto. Nel 1784, lasciò egli l'Italia e passò in Londra, ove dimorò
presso a due anni, e fecevi eseguire due opere, _la finta Principessa_ e
_Giulio Sabino_. Nel 1786, partì d'indi e giunse nel mese di Luglio a
Parigi ove risolvette di stabilirsi. Pur non di meno, andò egli nel
1788, a Torino, ove fece rappresentar la sua opera d'_Ifigenìa in
Aulide_. Di ritorno a Parigi, fece egli rappresentare li 3 Decembre
all'Accademia di Musica, la sua opera il _Demofoonte_, il primo dramma
con cui ha arricchita la scena francese. Compose quindi un gran numero
di pezzi staccati, che furono messi nell'opere italiane eseguite nel
1790, e ne' seguenti anni, dall'eccellente coppia di attori italiani,
che Parigi possedeva a quell'epoca. Si ha ancora presente l'entusiasmo
che tra gli altri eccitava il magnifico quartetto _Cara da voi dipende_,
posto nell'opera dei _Viaggiatori felici_. Cherubini presedea egli
stesso all'esecuzione delle sue opere, e non che a' talenti de'
virtuosi, ma altrettanto a' suoi consigli ed alla saggia sua severità si
dovette quell'esecuzione così perfetta, che ha distinto
quell'incomparabile coppia, della quale tutto ciò che l'ha seguito, dato
non ha che delle rimembranze imperfette. Nel 1791, diè Cherubini al
teatro Feydeau la sua grand'opera di _Lodoiska_. Questo dramma è
un'epoca nella vita di Cherubini e nella storia dell'arte. Fece egli
conoscere un nuovo genere, nel quale tutte le ricchezze instrumentali
sono unite a cantilene larghe e maestose. Lodoiska fu seguita d'_Elisa_,
da _Medea_ e dalle _due Giornate_, opere che appartengono allo stesso
genere e che furono framischiate d'altre produzioni d'un men sublime
genere; ma nelle quali si riconosce sempre il genio originale e la mano
maestra di un valente compositore. I prodigiosi successi ottenuti dal
Cherubini nella sua patria adottiva, portarono la di lui rinomanza sino
nel fondo della Germania; tutte le sue opere vi furono rappresentate ed
accolte con uguale entusiasmo, ed egli medesimo, essendosi portato in
Vienna nel mese di Giugno 1805, alla rappresentazione di _Faniska_,
ch'egli diede sul teatro imperiale di questa città, raccolse altresì
un'abbondante messe di elogj e di applausi in ogni genere. Tornato a
Parigi nell'Aprile del 1806, Cherubini non ha interrotta la serie delle
sue composizioni. Tra le opere uscite dalla dotta sua penna dopo
quell'epoca, metteremo nel primo rango la sua messa a tre voci con
orchestra, che de' giudici illuminati riguardano come una dotta riunione
delle bellezze de' due generi antico e moderno. Cherubini è stato scelto
uno de' cinque ispettori del Conservatorio del momento della sua
organizzazione, e al tempo della riforma che se ne intraprese a capo di
alcuni anni vi fu confermato; egli ha preso parte alla composizione di
più metodi pubblicati dal Conservatorio. Tali sono il metodo di violino,
e quello del violoncello, ne' quali egli vi ha aggiunto de' bassi in
contrappunto, che sono stati riguardati come degli eccellenti studj.
Comecchè noi parlato avessimo delle sue principali opere, gli amatori ce
ne sapranno certamente grado, se qui ne presentiamo loro un indice più
compito e metodico. Dal 1773 al 1779, messe, salmi, mottetti, oratorj,
cantate, e intermezzi, Firenze. Nel 1780, _Quinto Fabio_, opera in tre
atti, Alessandria, della Paglia. Nel 1782, _Armida_, _Messenzio_; drammi
in tre atti, Firenze; _Adriano in Siria_, Livorno. Nel 1783, _Quinto
Fabio_, Roma; _Lo sposo di tre femine_. Nel 1774, l'_Idalide_ opera in
due atti, Firenze; _Alessandro nell'Indie_, Mantova. Nel 1785, _La finta
Principessa_, Londra. Nel 1786, _Giulio Sabino_, e un gran numero di
pezzi aggiunti al _Marchese di Tulipano_, Londra. Nel 1788, _Ifigenia in
Aulide_, Torino; _Demofoonte_, Parigi. Nel 1790 Addizioni all'_Italiana
in Londra, di Cimarosa_, Parigi. Nel 1791, _Lodoiska_, Parigi. Nel 1793,
_Koukourgi_, opera inedita. Nel 1794, _Elisa_. Nel 1797, _Medea_. Nel
1798, _L'Osteria Portoghese_. Nel 1789, _La Punizione_; _La
prigioniera_. Nel 1800, _Le due Giornate_. Nel 1803, _Anacreonte_. Nel
1803, _Achille in Sciro_, balletto. Nel 1806, _Faniska_, Vienna. Nel
1809, _Pigmalione_, al teatro des Tuileries. Ed inoltre un grandissimo
numero di pezzi staccati di musica in tutti i generi, di chiesa, di
camera, di teatro, ed eziandio di musica instrumentale, fra l'altre una
sonata per due organi. Il grazioso e insieme erudito Carpani paragona il
Cherubini al _le Sueur_, e valentissimo scrittore lo chiama, e quasi il
solo dopo il Salieri, il Zingarelli, il Weigl tra li compositori
moderni, che sappia innalzare a tempo lo stile e preparare da lontano
gli effetti, e così ottenere quella esplosione d'applausi, che è più lo
scoppio impensato e fisico del sentimento, che una operazione
determinata della volontà. Racconta egli in oltre, che quando fu a
Vienna il Cherubini chiese al celebre Haydn il permesso di chiamarlo col
nome di padre, che a lui più che ad altri diceva dovere _Lo bello stile,
che gli ha fatto onore_. Haydn glielo concesse, ma colla condizione di
poterlo dal canto suo chiamare col nome di figlio, e gli fece dono
dell'originale di una sua sinfonia. Alla morte poi di Haydn, onorando la
di lui memoria il Conservatorio di musica di Parigi con un concerto, fu
in esso eseguito un inno in onor del grand'artista, posto in musica dal
Cherubini. "Questo bravissimo compositore, dice lo stesso Carpani, rese
al defunto maestro ed amico il vero omaggio che il talento può dare al
talento, quello di accrescere il numero delle belle produzioni collo
stesso lavoro destinato ad esaltarlo. Non sono molto contento della
poesia di quest'inno se bene la lodi un qualche giornalista, ma so che
_la musica era degna del Haydn stesso_, e non farete difficoltà a
crederlo, se vi ricorderete quant'anima e sapere campeggi in alcuni
pezzi della _Lodoiska_, in quasi tutto il dramma delle _due giornate_,
ed in altre produzioni di questo dotto pennelleggiatore d'affetti".
(_Lett. 15._) Nè voglio qui omettere quel che racconta il tedesco
Lichtenthal intorno alla musica delle _due giornate_ di Cherubini. "Alla
prima rappresentazione, egli dice, della predetta opera, io mi vi trovai
con un mio amico, ora medico in Ungheria, il quale poichè alla fine
cadde il sipario, rimase lì incantato, sì ch'ebbi a scuoterlo più volte.
Mi guardò per alcuni momenti come estatico, poi mi disse: amico, noi
staremo qui, finchè si dia nuovamente quest'opera!" (_Dell'influenza
della mus. sul corpo um. Milano 1811._)

CHIAULA (Don Mauro), nato in Palermo circa 1544. In età di 17 anni entrò
nell'ordine dei Benedettini e fece la sua professione nell'illustre
monastero di S. Martino di quella città. Fece quivi i suoi studj
confacenti allo stato, e siccome il canto è una delle principali
occupazioni di quell'ordine, coltivò con ispezialità la musica, e
talmente ne divenne perito, che nel 1581 dovendo il Senato di Palermo
secondo il gusto e l'uso di que' tempi far rappresentare il sacro ludo
della Creazione del mondo nella chiesa di _S. Maria della Pinta_, fu per
ordine del vicerè M. Antonio Colonna scelto don Mauro per comporne la
musica. Essa ebbe tal successo, che fu stabilito darsi alle stampe. Il
_Sanctus_ che si canta tuttora da' Musici nelle solenni messe delle
chiese di Palermo, è quello stesso che cantossi in quell'occasione da un
coro di angioli, e conserva perciò il nome di _Sanctus della Pinta_.
Dicesi in oltre che la fama della sua perizia nella composizione a più
cori lo rese celebre non che in Sicilia, ma in Roma presso i sommi
pontefici e in Venezia. Morì egli decano del suo ordine nel mon. di S.
Martino verso il 1600; nella di cui riguardevole Biblioteca conservansi
più volumi della sua musica di chiesa. (_Mongit. Bibl. Sic._)

CHIAVELLONI (Vincenzo) pubblicò in Roma nel 1668, _Discorsi della
musica_, in 4º. Sono questi ventiquattro edificanti sermoni per
insegnarci che il compositore dee sempre avere in vista l'amore della
virtù e l'osservazion della natura. Questi precetti morali possono del
pari applicarsi alla pittura, alla scultura, e a tutte in generale le
belle arti. "Io non ho avuto il coraggio, dice _M. de Boisgelou_, a cui
dobbiamo quest'articolo, di leggere sino al fine tutte queste divote
omilie."

CHLADNI (Ernesto-Ferdin-Franc.), dottore in filosofia e in dritto, nato
in Wittemberga nella Sassonia li 30 novembre 1756, fece i suoi studj
nelle scuole provinciali di Grimme, e in quelle di Wittemberga e Lipsia;
dove suo padre uno de' giureconsulti più riputati del suo paese,
l'obbligò ad applicarsi al dritto, e dopo avervi preso i gradi di
dottore, vi fu anche professore. Ma egli abbandonò la giurisprudenza
dopo la morte di suo padre, ed applicossi principalmente allo studio
della natura, ch'era stata sempre la sua occupazione secondaria, e
tuttavia a lui più gradita. Come grande amator della musica, di cui
aveva appreso a diciannove anni di sua età i primi elementi, osservò
egli che la teoria del suono era il più negletto tra i rami della
Fisica, e questo fecegli nascere il pensiero e la brama di supplire a
tal difetto, e di esser utile con alcune scoverte a questa parte della
Fisica; ei cominciò nel 1785 i suoi sperimenti sull'Acustica. I
risultati delle ricerche da lui fatte intorno a questa scienza leggonsi
in alcuni Giornali della Germania e nelle Memorie di differenti Società:
la prima comparve in Lipsia nel 1787, sotto il titolo: _Entdeckungen_
ec. cioè: _Scoverte su la natura del suono_. Quindi diede egli al
pubblico il suo _Trattato di Acustica_ in tedesco stampato in Lipsia nel
1802 e da lui stesso tradotto in francese con molte addizioni; fu
pubblicato in Parigi nel 1809 in 8º, dopo aver riportata l'approvazione
della classe delle scienze matematiche e fisiche dell'Istituto di
Francia. L'opera è divisa in quattro parti, che trattano
rispettivamente: 1º. de' rapporti numerici delle vibrazioni dei corpi
sonori; 2º. delle leggi de' fenomeni che esse offrono; 3º. delle leggi
della propagazione del suono; 4º. della parte fisiologica dell'Acustica,
in cui l'autore esamina quel che riguarda la sensazione del suono e
l'organo dell'udito degli uomini e de' bruti. Ecco il giudizio de'
Commissarj dell'Istituto intorno a quest'opera. "Le scoperte, di cui Mr.
Chladni ha arricchita la fisica del suono, ci sembrano di riunire al
merito di essere, per quanto sia più possibile, e curiose ed
interessanti, il vantaggio di offrire a' Fisici ed ai Geometri degli
importanti e nuovi fenomeni, che debbono eccitar singolarmente la loro
curiosità e l'emulazione loro, per trovarne le spiegazioni e
determinarne le leggi; questa carriera aperta alle ricerche degli uomini
dotti non sarà la menoma obbligazione che eglino professano _all'autore
della nuova Acustica_; Mr. Chladni, _dice un moderno scrittore_, dotto
fisico, a cui dobbiamo delle scoverte così nuove, così interessanti
nella Fisica del suono, ha dato di recente un aspetto tutto nuovo
all'Acustica" (_M. Raymond, lettre sur la musiq. Paris 1811._) Oltre a
questi scritti, Mr. Chladni abile del pari nella teoria e nella pratica
della musica, è l'inventore di due nuovi strumenti. Il primo, a cui egli
ha dato il nome di _Clavicilindro_ è un instrumento a tasti, presso a
poco dalla forma stessa del forte-piano, ma di più piccole dimensioni.
L'estensione della sua tastiera è di quattro ottave e mezzo, dal _ut_ il
più grave sino al _fa_ il più acuto del clavicembalo. Allorchè vuolsi
sonar quest'instromento, si fa girare, mediante una maniglia a pedale
munita d'una piccola ventola, un cilindro di vetro posto nella cassa tra
l'estremità interiore de' tasti e la tavola di dietro dello strumento.
Il Cilindro non è egli medesimo il corpo sonante, come le campane
dell'_Armonica_, ma produce i suoni mercè il suo fregamento sul
meccanismo interno. I suoni possono prolungarsi a piacere, con tutte le
gradazioni del _diminuire_ e del _crescere_, come del pari si accresce o
diminuisce la pressione sopra i tasti. L'accordo dell'instromento è
inalterabile, allorchè le sue parti interne sono state una volta per
sempre aggiustate e bene regolate, il che è uno de' suoi più grandi
avantaggi. In quanto alla qualità ed alla voce del suono, ha somma
analogia coll'_Armonica_, senza eccitar come questa, nel sistema nervoso
un aizzamento ed un'irritazione assai sensibili in alcuni individui, e
che li mettono in istato di patimento. Ha eziandio il vantaggio su
l'_Armonica_ d'una graduazione d'intensità de' suoni meglio disposta tra
i _soprani_ ed i _bassi_; ed è inoltre superiore a questo riguardo al
suono degli organetti da camera, a' quali potrebbe paragonarsi. Il primo
instromento di questo genere, construito dall'autore sul principio del
1800, e quindi da lui perfezionato, per trasportarlo ne' suoi viaggi,
non ha che 34 pollici di lunghezza, sopra 21 di larghezza e 7 di
altezza; ma possono aggiungersi più suoni a ciascuna estremità, ed
accrescere la sua forza e la sua estensione con ingrandire lo strumento
(_V. Archive des Découvertes, etc. Paris 1809_). Ma quel che distingue e
caratterizza essenzialmente il _Clavicilindro_, si è la pregevole
proprietà ch'egli ha di ben filare i suoni in un grado eminente dal
_medio_ d'intensità sino allo _smorzando_, di rendere delle successioni
rapide de' suoni, de' trilli, a prestarsi all'esecuzione dell'_allegro_:
benchè per fargli produrre tutto l'effetto di cui è capace, bisogna
principalmente adattarlo ai pezzi di musica di un carattere tenero,
malinconico, e fin anco il più tristo. "Mr. Chladni, (_si dice nel
Rapporto datone all'Instituto in dicembre 1808_) ce ne ha eseguiti molti
di questi diversi generi, che hanno sul suo strumento un'espressione che
veramente rapisce, e che ci hanno fatto comprendere tutto il vantaggio
che può trarne un valente musico per esprimere con verità ed energia il
sentimento che l'anima. Le successioni degli accordi, le tenute di
armonia, fredde su l'organo e secche sul cembalo, prendono sul
_Clavicilindro_ della vita, dei colori, ed offrono al compositore de'
mezzi di variare ed arricchire i suoi quadri. La di lui invenzione parci
che aggiunga delle nuove risorse a quelle, cui di già possiede l'arte
musicale." L'_Eufonio_, che è il secondo instromento inventato da Mr.
Chladni nel 1789, e compiuto l'anno d'appresso, consiste esteriormente
in piccoli cilindri di vetro, che longitudinalmente si fregano con le
dita umide di acqua. Questi cilindri, della grossezza d'una penna da
scrivere, sono tutti uguali in lunghezza, e la differenza de' suoni è
prodotta dall'interiore meccanismo dell'instromento. Il suono è più
d'ogni altro strumento, analogo a quello dell'_Armonica_. In alcuni
viaggi dell'autore in Germania, a Pietroburgo ed a Coppenhague,
l'_Eufonio_ ha ottenuto una grande approvazione. "Ciascuna invenzione,
dice egli stesso, essendo la proprietà del suo autore, non merito
rimprovero, se non ne ho ancor pubblicato il meccanismo interno e la
costruzione. Io non ho fin ora perduta la speranza, che tempo verrà in
cui una compensa proporzionata a' sacrifizj che ho fatti, mi farà render
pubblico tutto ciò che riguarda la teoria e la costruzione di questi
instromenti." (_V. Préf. au Traité d'Acoustique_, pag. XIV.)

CHOQUEL, avvocato al Parlamento di Provenza, pubblicò nel 1759, un'opera
intitolata: _La Musique rendue sensible par la mécanique_, ec. cioè "La
Musica resa sensibile per mezzo della meccanica, ossia nuovo sistema per
apprendere facilmente da se stesso la musica" in 8vo. L'autore v'impiega
con profitto il monocordo e 'l cronometro, strumenti noti a dir vero, ma
de' quali non si era pensato ancora a trarne così buon partito, e la cui
costruzione è sì facile, che può ciascuno procurarseli agevolmente. In
una parola, quest'opera mette coloro, che si troverebbono privi di
maestro, in istato di apprendere da loro medesimi a solfeggiare ed a
cantare con giustezza e in misura di tempo.

CHORON (Alessandro-Stefano), nato a Caen a 21 ottobre 1772, ove suo
padre era direttore delle gabelle, non intraprese lo studio della musica
che al compir de' suoi studj, da lui terminati prima dell'età di
quindici anni, nel collegio di Juilly. Privo d'ogni specie di soccorsi,
e contradetto ne' suoi gusti, cominciò dall'apprendere da se stesso,
senza libri e senza i consigli di alcun maestro, a notare tutti i canti,
che poteva trattenere a mente o inventare, e giunse così ad acquistare
bastante facilità in quest'esercizio, ma prima altresì di essere in
istato di leggere una nota di musica. Le opere di Alembert, di Roussier,
di Rousseau e d'altri scrittori della setta di Rameau, gli servirono
quindi di guida nello studio della composizione, e 'l menarono a grado
di comporre sì bene che male, in parti, o in accompagnamento. Mr. Gretry,
a cui mostrò egli alquanti saggi in tal genere, lo impiegò a far degli
studj metodici; e indicogli l'abbate Roze, uno de' migliori maestri
francesi, con cui travagliò per alcun tempo. Desiderando in appresso
aver cognizione dell'altre scuole, faticò per lungo corso di tempo col
signor Bonesi della scuola di Leo, e con altri professori della scuola
d'Italia, e lesse con molta attenzione i migliori didattici tedeschi, di
cui apparò espressamente il linguaggio. Nel tempo, ch'ei studiava le
opere di d'Alembert, ec. la voglia di capire alcuni calcoli che vi
s'incontravano, l'indusse a intraprender lo studio delle mattematiche.
Egli vi si diede con un estremo ardore, e vi fece de' sufficienti
progressi a segno che il cel. geometra M. Monge lo giudicò capace di
ricevere i suoi consigli e lo adottò per suo allievo. In questa qualità
fece egli le funzioni di ripetitore per la geometria descrittiva alla
scuola Normale nel 1795, e fu quindi nominato capo di brigata alla
scuola Politecnica al tempo della sua formazione. Agli studj delle
mattematiche M. Choron ne aggiunse ancora degli altri ch'ei credette
aver più o meno rapporto con la musica, alla quale riferiva tutto,
ed ai quali lo portavano il desiderio di sapere e l'abitudine di
generalizzare le sue idee; così fu che abbracciò quelli dell'analisi
dell'intendimento, della letteratura in generale, delle lingue antiche e
moderne, sino all'ebrea, di cui supplì più volte la lezione nella classe
del collegio di Francia in assenza del suo professore. Se essi furon di
ostacolo perchè dar non si potesse esclusivamente alla pratica, gli
furono almeno utili in quanto gli facilitarono l'acquisizione d'una
teoria più profonda. Sin da' primi passi che aveva fatti nella carriera
della musica, erasi innalzato a un grado sufficiente per iscorgere, da
una parte, molte imperfezioni del sistema generale della musica in se
stesso; dall'altra, la povertà della letteratura di quest'arte,
principalmente nella lingua francese. Questi furono adunque li due
oggetti a' quali riferì tutta la sua attenzione. Sarebbe qui forse il
luogo opportuno per entrare in alcuni dettagli intorno a questa materia:
ma siccome riuscirebbe impossibile l'intraprenderli di una sufficiente
maniera, senza eccedere singolarmente i limiti che ci siamo prescritti
in questi articoli, ci ristrigneremo a dire che M. Choron prepara sopra
tutti siffatti oggetti de' travagli della più grande importanza, che
diverranno a mano a mano pubblici, e su i quali egli non vuole prevenire
il giudizio degli artisti. Le opere intorno alla musica ch'egli sino a
questo giorno ha date al pubblico sono: 1º. _Principes d'accompagnement
des écoles d'Italie, en société avec le sieur Fiocchi_, Paris 1804; 2º.
_Principes de composition des Écoles d'Italie_, Paris 1809; opera
classica, in tre vol. in folio, di mille quattrocento cinquanta sei
rami, il che ne rende ai particolari malagevole l'acquisto, per il
prezzo che necessariamente dee valere. L'opera è formata della riunione
dei modelli i più perfetti in ogni genere, arricchita di un testo
metodico disposto a norma dei documenti delle scuole più celebri, e
particolarmente di quella d'Italia, e degli Scrittori didattici i più
apprezzati. Può dirsi in verità che questo è il solo corpo di dottrina
compiuto intorno all'arte della composizione (_V. quì l'art. di Sala nel
3. tomo_). Di buon grado ne avrei qui dato l'analisi, ma nol permette la
brevità di cui mi sono compromesso. 3º. Nel 1811 Mr. Choron ha pubblicato
un _Metodo elementare di Musica e di canto-piano_, per uso de' seminarj,
e delle scuole delle cattedrali, in 12º. Nel 1800, aveva egli inoltre
dato al pubblico un _Metodo d'istruzione primaria_, per apprendere nel
medesimo tempo a leggere ed a scrivere che, dopo l'esperienze fatte
sopra più di mille persone e l'attestato della società Filantropica di
Parigi, economizza in circa i tre quarti del tempo. Mr. Choron è
finalmente insieme con Mr. Fayolle autore di un _Dizionario Storico dei
Musici Artisti_, ec., di cui si è abbastanza da noi parlato nella
prefazione del presente Dizionario.

CHRETIEN (Egidio-Luigi), valente sonator di violoncello della cappella
del Re a Versailles ove era nato nel 1734. Egli sonava con ispeditezza e
facilità delle sonate di violino molto difficili, e tirava un bel suono
dal suo instromento, benchè sia stato accusato di non attaccarsi
abbastanza all'espressione. Nel 1760, egli diede agl'italiani _Le
Precauzioni inutili_. Finì egli di vivere li 4 marzo 1811, come finiva
egli di emendare le prove di un'opera su la musica, che la sua vedova ha
di recente pubblicata, e di cui Mr. Choron promette l'analisi nel suo
supplemento. Chretien non si era addetto unicamente alla musica, a lui
si devono eziandio i ritratti disegnati su la fisonomia, e che prendono
perfettamente la rassomiglianza degli originali.

CHRISTMANN (Giov. Federico), ministro luterano a Heutingsheim, nato a
Ludwigsbourg nel 1752, dee essere annoverato tra i più abili dilettanti
di musica de' nostri giorni. Fornito di molti talenti, ebbe occasione di
sentire spesso la cappella, allora sì eccellente del duca di Wurtemberg,
e di personalmente conoscerne i primi artisti che frequentavano la casa
di suo padre: egli si rese nel suo decimo anno al ginnasio di Stuttgart.
Essendo già abile sul flauto e il clavicembalo, continuò a coltivare
questi due instrumenti, e giunse a un tale grado di perfezione che ancor
assai giovane, fu ammesso a eseguire un solo di flauto dinanzi al duca.
Egli si rese quindi a Tubinga per studiarvi la Teologia: vi proseguì i
suoi esercizj, e cominciò a comporre de' concerti per quegli stromenti.
Eletto vicario presso un ministro, lasciò quel posto a capo di due anni,
e nel 1777 portossi a Winterthur nella Svizzera, in qualità di
precettore; quivi egli compose negli intervalli d'ozio, i suoi _Elementi
di Musica_, (_Elementarbuch_), che diede alle stampe nel 1782, a Spira,
presso Bosler, con un volume d'esempj pratici. Egli vi fece imprimere
nel tempo medesimo i suoi _Divertimenti per il cembalo_
(_Unterhaltungen_ etc.). Nel replicare alcune esperienze su l'aria
infiammabile, che occupavano allora i fisici dell'Europa, in occasione
di essersi inventate le macchine aerostatiche, ebbe la disgrazia di
perdervi un occhio. Fu in tal congiuntura ch'egli tornò nel 1782, nella
casa paterna. Guarito appena, accettò anche un posto di precettore a
Carlsruhe: quivi fece conoscenza col maestro di cappella Schmidtbauer, e
nel tempo stesso con Vogler, che trovavasi allora alla corte di quella
città, ove fece più volte sentirsi. Dopo un soggiorno di nove mesi a
Carlsruhe, Christmann fece un viaggio nel Palatinato per riconoscere più
da vicino lo stato delle scienze e delle arti in quel paese. Nel 1783,
ottenne alla fine la carica di ministro nella patria. Le differenti
opere, ch'egli ha di poi pubblicate, provano con quale successo esercita
ancora, in quella nuova situazione, i talenti ch'egli ha per la musica.
Debbonsi comprendervi le numerose produzioni e d'ogni specie, con cui ha
abbellita l'opera di Bosler intitolata: _Musicalische Blumenlese_, ossia
_Scelta di fiori di Musica_. Il secondo volume de' suoi _Elementi di
musica_, ch'egli fece imprimere nel 1789, presso Bosler, e che
contengono i principj del basso continuo e dell'accompagnamento; e la
parte finalmente ch'egli ha avuto al piano e all'esecuzione della
_Gazzetta musicale di Bosler_, per la quale egli ha somministrato molti
articoli interessanti. Nel 1790, era inoltre occupato di molte
importanti ricerche relativamente alla storia letteraria della musica, e
travagliava a un _Dizionario generale di musica_, in più vol. in 4º, di
cui fece pubblicare il Prospetto nei giornali del 1788. Gli amatori di
quest'arte possono consultare, a questo riguardo, la gazzetta di musica
nel mese di febbrajo 1789; dove troveranno eziandio la di lui Biografia
con più dettaglio. Non sappiamo sin ora che sia stato pubblicato il suo
Dizionario.

CHRYSANDER (Gugl.-Cristiano-Giusto), dottore in teologia e filosofia,
professore ordinario di teologia nell'Università di Rinteln, nacque a
Goeddekenroda, nel paese di Halberstadt, li 9 dicembre 1718. Era egli
grand'amatore di musica, cantava, sonava la chitarra, il flauto e il
cembalo fin nella sua più grande età, nella quale aveva ancor l'abito di
cantare i salmi ebrei, accompagnandosi su la chitarra. Egli scrisse e
pubblicò nel 1755, un trattato sotto il titolo: _Historiches_ etc. cioè:
_Ricerche storiche su gli organi di chiesa_, in 8vo.


CIANCHETTINI (Pio), figlio di Francesco Cianchettini Romano, e di
Veronica Dusseck, nacque in Londra li 11 dicembre 1798. Sin dall'età di
quattro anni, mostrò delle grandi disposizioni per la musica. Sua madre,
sorella del cel. Mr. Dusseck, e come lui famosa sonatrice di piano-forte,
gl'insegnò a sonare questo instrumento, e lo istruì nell'armonia. Non
aveva egli che cinque anni, quando comparve per la prima volta in
pubblico, nella gran sala di concerto al teatro dell'opera Italiana in
Londra, ove eseguì sul forte-piano con molta grazia, la prima sonata da
lui composta, ed improvvisò delle variazioni sopra temi che furongli
presentati. Fu riguardato come un prodigio. Da quell'età sino a sei
anni, egli viaggiò con suo padre in Germania, in Olanda ed in Francia:
ne' varj giri per questi paesi egli fu accolto della più distinta
maniera, e ricevette in fin il soprannome di _Mozart Britannico_. Di
ritorno in Londra proseguì i suoi studj. Alli otto anni parlava
benissimo quattro lingue, l'inglese, la francese, l'italiana e la
tedesca. Prima di aver compiti i nove anni, aveva già composte molte
sonate, capricci ed un gran concerto che fu da lui eseguito li 16 maggio
1809 nella gran sala del concerto in Londra, e che eccitò i più vivi
applausi. Veronica Dusseck sua madre era nata in Boemia nel 1779, ebbe
da suo padre lezioni di musica. All'età di diciotto anni, suo fratello
Giuseppe Dusseck, famosissimo sonatore di forte-piano, chiamolla in
Londra, ove ella diede con molto successo delle lezioni di
quell'instromento. Abbiamo di lei molte sonate e due gran concerti per
il cembalo: ella maritossi in Londra con Francesco Cianchettini Romano.

CICOGNINI: compositore italiano della metà del secolo 17º. Planelli,
Tiraboschi e Signorelli lo riguardano come l'inventor delle arie, perchè
fu il primo che nel suo _Giasone_, diede al teatro un'opera mescolata di
recitativi e di stanze anacreontiche. Ma l'accurato abbate Arteaga nella
sua _Storia del teatro italiano_ ha provato che Jacopo Peri aveva già
nel 1628, dato delle arie nel suo dramma _Euridice_.

CICONIA (Gio.), canonico di Padova nel secolo decimo quinto, lasciò
un'opera manoscritta col titolo: _De proportionibus_, che si conserva in
Ferrara.

CIMA (Gian-Paolo), organista di Milano, è autore di un _canone_ che vien
riferito dal padre Martini nel suo saggio fondamentale pratico del
contrappunto fugato. Questo canone è fatto con molto artifizio: tutte le
voci cominciano dal _fa ut_ grave del tenore; quando la seconda voce
entra in canto, la prima cambia di registro e passa alla chiave di
contralto, e la prima a quella di secondo soprano; finalmente quando si
viene alla quarta voce, la terza passa alla chiave di contralto, la
seconda a quella di mezzo soprano, e la prima a quella di soprano.
L'autore di questo canone avendosi inutilmente lambiccato il cervello
per trovare un enigma relativo a tutti que' cambiamenti di registro,
determinossi a rompere il nodo della difficoltà, mettendovi: _Intendami
chi può che m'intend'io_.

CIMADOR (Francesco), nato in Venezia verso il 1750, era un musico assai
poco istruito nella composizione, ma pieno bensì d'estro e di fantasia.
Essendo ancora nel proprio paese, scrisse l'opera di _Pigmalione_, che
ben può dirsi frutto dell'inspirazione, e del genio. Fu questa ricevuta
con sommo aggradimento dal pubblico a motivo dell'espressione e
dell'originalità che vi regnavano: ma in quanto a lui medesimo, ne fu
così malcontento, che gettonne lo spartito alle fiamme, e giurò di non
più scrivere in sua vita. Ei mantenne parola, e d'indi in poi limitossi
a disporre e accommodare per suo uso soltanto i pezzi che gli piacevano
nella musica degli altri compositori. Così fu che trovandosi in Londra
nel 1792, e vedendo con pena che l'orchestra d'Haymarket ricusava di
eseguire le sinfonie di Mozart, per la loro eccessiva difficoltà, egli
ne accomodò dodici delle più belle in sestetti, con una settima parte
_ad libitum_. Questa interessantissima collezione ha avuto il più
meritevole successo, e questo si è quel che Cimador ha lasciato di più
importante.

CIMAROSA (Domenico), nato in Napoli nel 1754, e morto in Venezia li dì
11 gennajo 1801, in età di appena 46 anni. Egli ricevette le prime
lezioni di musica da Aprile, ed entrò nel Conservatorio di Loreto, dove
apprese i principj della scuola di Durante. Nel 1787, fu chiamato a
Pietroburgo dall'Imperatrice Caterina II per comporvi delle opere. Ecco
quelle ch'egli ha scritto in Italia, e che sono state applaudite con
entusiasmo sopra tutti i teatri dell'Europa. _L'Italiana in Londra_,
1769; _Il Convito_, _I due Baroni_, _Gli inimici generosi_, _Il pittore
parigino_, 1782; _Il Falegname_, 1785; _I due supposti conti_, 1786;
_Valodimiro_, _La Ballerina amante_, _Le trame deluse_, 1787;
_L'impresario in angustie_, _Il credulo_, _Il marito disperato_, _Il
fanatico burlato_, 1788; _Il convitato di Pietra_, 1789; _Giannina e
Bernardone_, _La Villanella riconosciuta_, _Le astuzie feminili_, 1790;
_Il matrimonio segreto_, 1793; _I traci amanti_, _Il matrimonio per
susurro_, _La Penelope_, _L'Olimpiade_, _Il sacrificio d'Abramo_, 1794;
_Gli Amanti comici_, 1797; _Gli Orazj e Curiazj_. L'ultima opera buffa
di Cimarosa è _L'imprudente fortunato_, rappresentato in Venezia nel
1800. _L'Artemisia_ non potè esser da lui finita; non v'ha del suo che
il primo atto: altri compositori si sono provati di aggiugnervi i due
ultimi, ma non è potuto lor riuscire. Il pubblico ha fatto abbassare il
sipario alla medietà del secondo atto. Tutte le opere di Cimarosa
brillano per l'invenzione, per l'originalità delle idee, per la
ricchezza degli accompagnamenti e la grazia degli effetti scenici,
principalmente nel genere buffo. La più parte de' suoi motivi sono _di
prima intenzione_. Nel sentire ciascun pezzo della sua musica, si vede
che la partizione è stata fatta di estro, e come di un solo getto.
L'entusiasmo che eccita il _Matrimonio segreto_ non può concepirsi:
basti il dire, che quest'opera giunse a fissare la mobilità
degl'Italiani. Cimarosa fu al Cembalo, nel teatro di Napoli, per le
sette prime rappresentazioni, il che non era mai avvenuto. In Vienna,
l'Imperatore avendo sentita la prima rappresentazione di quest'opera,
invitò i cantanti ed i musici a tavola, e rimandolli la sera stessa al
teatro, ove rappresentarono quel dramma la seconda volta. Si riferiscono
molti tratti di modestia che ingrandiscono il merito di questo
valentuomo. Un pittore, volendogli far la corte, gli disse che lo
riguardava come superiore a Mozart; _Io! oibò!_ riprese egli
seriosamente, _e che direste voi a un uomo che venisse ad assicurarvi
che voi sorpassate Raffaello?_ Cimarosa era di un carattere aperto,
franco, sincero, amichevole: quand'ei scriveva la sua musica, domandava
strepito, e voleva a se intorno gli amici per comporre. "Così gli
nacquero, dice Carpani, gli _Orazj e Curiazj_; e così il _matrimonio
secreto_, ed in esse (malgrado alcune improprietà d'espressione), la più
bella, la più ricca, la più originale _opera seria_, e la prima _opera
buffa_ del teatro italiano." (_Lett. 13._) Egli compara Cimarosa a Paolo
Veronese. Gli amatori sono divisi tra Mozart e Cimarosa, riguardandoli
come compositori drammatici. Napoleone dimandava un giorno a Gretry qual
differenza eravi tra l'uno e l'altro. "Signore, rispose Gretry, Cimarosa
mette la statua sul teatro e il piedestallo nell'orchestra, mentre che
Mozart mette la statua nell'orchestra e 'l piedestallo sul teatro."

CIONACCI (Francesco), prete e predicatore in Firenze, pubblicò nel 1685
a Bologna: _Dell'origine e progressi del canto ecclesiastico. Discorso
I._ (_V. Mart. Stor._)


CLEAVER (William), vescovo di Chester in Inghilterra, pubblicò a Oxford
nel 1777 il _decreto degli Spartani contro Timoteo poeta musico per
avere egli aggiunto due corde alla lira_, e che esisteva soltanto in
latino conservatoci da Boezio. Il dottor Cleaver trovato avendolo in
greco nella biblioteca di Oxford, il rese pubblico sotto il seguente
titolo: _Decretum Lacedæmoniorum contra Timotheum Milesium, e codd. mss.
oxoniensibus, cum commentario, etc._ Dobbiamo del pari a questo dotto
vescovo: _De rhytmo Græcorum liber singularis_ Oxonii 1788, in 8º.

CLAMER (Andrea Cristoforo) fè pubblicare a Salisburg nel 1783, _Mensa
harmonica_, etc. Non possiamo proferirne giudizio, non conoscendolo.

CLARI (Gian-Carlo M.) era maestro di cappella della cattedrale di
Pistoja. Egli fu uno dei migliori allievi che sortirono dalla scuola di
Giov. Paolo Colonna, maestro di cappella della collegiale di san
Petronio in Bologna. I suoi _duetti e terzetti_ sono pregiatissimi: vi
si trova, unito a una gran cognizione dell'arte, l'eccellente gusto
dell'autore in questa sorta di composizione. Egli fiorì sulla fine del
sec. 17º. L'ab. Eximeno rapporta un pezzo della sua musica come un
modello di buono stile; e di cui ogni nota è una pennellata da maestro
(_Dell'origin. ec., pag. 439._).

CLAYTON (Tommaso), compositore e secondo professore di musica nel
collegio di Gresham a Londra, è il primo de' musici inglesi che si sia
provato di porre in nota un dramma inglese: fu questo la _Rosemonda_ di
Addison. Quest'opera rappresentata nel 1707, fu accolta male, ma la
seconda intitolata _Arsinoe_ ebbe più gran successo, le arie sono state
impresse. (_Marpurg, Beytrag. t. 11._)

CLEMAN (Baltassare), è autore di un piccolo trattato di contrappunto,
secondo il catalogo di Hausmann. (_Ehrenpforte, pag. 108_)

CLEMENTI (Muzio), nato in Roma nel 1746, vien riguardato come il più
gran suonatore di piano-forte che abbia esistito. I Tedeschi non possono
opporgli che Carlo-Filippo-Emmanuele Bach. Egli riesce eccellente
nell'_adagio_ del pari che nell'_allegro_: eseguisce i passaggi più
difficili in ottave, ed eziandio i trilli in ottave con una sola mano.
Nello stesso tempo egli è un compositore di primo ordine: sin dall'età
di dodici anni compose una fuga a quattro parti. Aggiungasi ch'egli è
ben istruito nelle scienze e nelle arti, e che unisce alla cognizione
degl'antichi autori quella delle mattematiche. Verso il 1780 era a
Parigi: quindi portossi in Londra, ove ha stabilito un magazino di
musica e di cembali a forte-piano. Nel 1809, si era fatta correr voce di
sua morte, ma egli era allora in Italia ed è attualmente in Vienna. La
collezione compiuta delle opere del Sig. Clementi è stata di recente
pubblicata a Lipsia presso Breitkopf. Le sue opere che giungono sino a
43 possono ancora trovarsi presso Mr. Leduc. Ecco quello che un degno
allievo di Clementi (Mr. Bertini di Parigi) ha scritto intorno al suo
illustre maestro: "I pezzi che Clementi ha composti fannosi rimarcare
per la saviezza del piano e la disposizion delle idee. Il suo stile in
generale è severo e sempre puro: le sue composizioni sono brillanti,
dotte, aggradevoli. Egli ha fatte molte sinfonie, che sono ammirate
dagl'intendenti. La sua esecuzione è brillante e di moltissimo gusto, nè
stanca giammai il sentirlo sul forte-piano: egli improvvisa in maniera a
far credere che il tutto sia scritto. Alla testa de' suoi allievi
distinti che ha formati, por si debbono Cramer, Field, madama
Bartholozzi ed altri." Clementi, mentre era in Francia, era molto
economo ne' suoi abiti; in sua casa viveva con somma sobrietà, ma amava
moltissimo di essere ben trattato in casa altrui. Aveva dello spirito,
delle cognizioni, era affabile, obbligante, buon amico, e incapace
totalmente di gelosia e d'invidia. "Il celebre Clementi dice l'illustre
Carpani, l'emulo del Mozart nelle sue composizioni pel gravicembalo, ed
unico forse in oggi nella maniera insuperabile di sonare
quell'istrumento, pubblicò in Londra anche un saggio di ritratti
armonici assai bizzarro. Intraprese a contraffare i più noti compositori
di cembalo de' suoi giorni: il Mozart, l'Haydn, il Kozeluch, lo Sterkel
ec. non che se medesimo. E intitolò la sua galleria _Caratteri
musicali_. Il pregio di questo scherzo consiste nell'avere l'autore così
ben colta la fisonomia dell'ingegno d'ognuno de' suoi originali che,
senza altra notizia chiunque, pratico delle loro opere, si pone ad
eseguire queste sonatine composte d'un preludio e d'una cadenza,
indovina a dirittura il maestro di cui si tratta. Non ha lasciato
l'autore in mezzo alla fedeltà della imitazione, di rallegrare il
soggetto con qualche saporito frizzo d'una satira delicata, appoggiando
quà e là su quelle affettazioni o sviste, in cui taluno di suddetti
originali cadeva talvolta, scherzo in vero degno di quel felicissimo
ingegno." (_Lett. 7ª._)

CLEONA, suonatore di tibia, di cui fa menzione Plutarco (_dial. de
music._), asserendo, che trovavasi maggior vaghezza di ritmo nelle sue
composizioni, che non in quelle di Polimnesto, da cui Cleona aveva preso
moltissimo, singolarmente ne' canti da regolare la milizia, chiamati
Orzj, e Smintj. Egli era di Tegea, e fioriva nel settimo secolo innanzi
G. C.

CLINIA DI TARANTO, filosofo pitagorico e musico viveva circa quattro
secoli prima di G. C. Egli rendeva amene le lezioni della filosofia co'
divertimenti della musica, e trovava ne' suoni della sua lira un
lenitivo che calmava i movimenti della sua collera. (_E. Plutarc., loc.
cit._)


COCCHI (Gioachino), maestro di cappella del Conservatorio
_degl'incurabili_ in Venezia, nato a Padova nel 1720. Egli fu un de'
primi che per il suo estro comico, fece gustare l'opera _buffa_ in
Italia: vien paragonato in questo genere a Galuppi. Nel 1771, viveva
ancora in Londra. _V. Gerbert._

COLBRAN (Isabella Angela) nacque in Madrid nel 1785, da Gianni Colbran
professore di musica della cappella e camera del re di Spagna. "Le sue
disposizioni per la musica e per il canto presentir si fecero sin dalla
culla. All'età di tre anni, essa già intonava bene, all'età di sei don
Francesco Pereja, primo violoncello di Madrid e compositore, donolle
lezioni di musica. A' nove anni, studiò ella sotto Marinelli, che la
diresse sino alli quattordici. Allora fu che il celebre Crescentini ebbe
il piacere di formarla nell'arte del canto e, allorchè la credette in
istato di prendere il suo volo, profetizò egli la riputazione di cui
ella goder doveva un giorno: _Io non credo_, egli diceva, _che vi sia in
Europa un talento del suo più bello_; ed a questo elogio unì egli il
dono di tutta la sua musica." Madamigella Colbran ha eccitato la più
viva ammirazione in tutti i concerti nei quali si è fatta sentire, in
Ispagna, in Francia e in Italia. Nel 1809, essa si è molto distinta in
qualità di _Prima donna seria_ sul teatro _della Scala_ in Milano; e nel
1810, sul teatro _della Fenice_ in Venezia. Essa ha composto in oltre
più _canzoncine_, sei delle quali son dedicate alla regina di Spagna,
sei altre all'imperatrice delle Russie, sei al principe Eugenio e sei al
sign. Crescentini suo maestro.

COLLYER, dotto musico e letterato inglese scrisse verso il 1784, alcuni
schizzi sulla musica, dei quali Archenholtz ha data la traduzione
tedesca nel suo _Liceo inglese_, vol. primo n. 20.

COLONNA (Fabio) nato in Napoli nel 1567, sin dalla più tenera età diessi
tutto allo studio della storia naturale, delle lingue, delle
mattematiche, della musica, della pittura, dell'ottica, della botanica.
Egli è autore di un'opera sulla musica pubblicata in Napoli nel 1618,
col titolo di _Sambuca lincea_, libri III, in 4º. Vi si dà la
descrizione d'un istrumento, che l'autore chiamò _Pentecontachordon_,
perchè è composto di 50 corde, e che divide il suono in tre parti.
Quest'opera è pregevole benchè poco comune.

COLONNA (Giov. Paolo), di Bologna, maestro di cappella di san Petronio
verso il 1780, è un compositore del primo ordine e per la scienza e per
lo stile. Le sue opere trovansi impresse dal 1681 sino al 1694, ed i
suoi manoscritti conservansi con venerazione. In una chiesa di Venezia
ve ne ha un considerevol deposito, e non è permesso di tirarne delle
copie. Si ha ancora di lui un'opera in musica, l'_Amilcare_.


CONSTANT DE LA MOLETTE (Filippo du). Vicario generale di Vienna nel
Delfinato, dottor della Sorbona, possedeva molte lingue, ed oltre a
molte opere su la Scrittura una ne pubblicò sotto il titolo di _Traité
sur la poésie et la musique des Hébreux, pour servir d'introduction aux
psaumes expliqués_, Parigi 1780, in 12º. Quest'opera è assai
interessante per gli amatori della filologia e dell'antichità, e vi si
trovano delle cose nuove benissimo esposte. L'autore già noto per
discussioni profonde sopra le sagre carte, non mostra minor acutezza ed
erudizione nella presente opera in quel che riguarda le due facoltà
musicale, e poetica presso quell'antichissima nazione. L'abb. du
Constant morì nel 1793.

CONTI (L'abbate Antonio), nobile Veneziano, unito in stretta amicizia
col celebre Benedetto Marcello, somministrò alla sublime musica di
questo compositore una poesia degna di essa. Egli visse molti anni in
Francia e in Inghilterra. A Londra il gran Newton gli comunicò le sue
idee e gli svelò tutti gli arcani della scienza. L'ab. Conti morì nel
1749, in età di 71 anno. Tra le sue opere postume in Venezia, 1756, in
4º, vi ha una _Dissertazione_ sensatissima _su la Musica imitativa_, e
su gli abusi che già a' suoi tempi signoreggiavano nel canto. "Io non
vado al teatro, egli dice, per ammirare il Musico che canta, ma per
esser toccato e per sentire la cosa che imita. Il volgo che ode per
l'altrui orecchie, come vede per gli occhi altrui, sente ancora sovente
col cuore altrui, ed applaude ai trilli, ai ricami, ai precipizj della
voce, per la stessa ragione che applaudiva nel 17º a quelle gonfie e
stravaganti poesie, ove sudavano i fuochi, e s'avvelenava l'obblio
coll'inchiostro. Qual nome debbo dar ad una Musica, nella quale il
compositore gareggia col modulatore, a cui più offuschi, o confonda il
senso delle parole? Non è questa certamente una musica nè italiana, nè
latina, nè ebrea, perchè coloro che intendono queste lingue, nulla
intendono delle parole espresse dal modulatore. Quando si canta in
un'opera, o in una chiesa, io non cerco d'udire un rossignuolo od altro
che mi solletichi, ma un uomo che parli dolcemente al mio cuore, alla
mia fantasia, alla mia mente ec."

CORDOVERO maestro di musica fiammingo del quintodecimo secolo, di cui
parla il _Morigi_ nel suo libro sesto della nobiltà milanese, ove di
Galeazzo Sforza Duca di Milano, che vivea nel 1470. Il che dimostra che
vi erano allora in Italia de' maestri di musica, e de' cori di musici, e
per lo più esteri; ma l'arte non vi aveva acquistata ancora quella
superiorità, a cui levossi verso la medietà del sedicesimo secolo per
opera dei maestri italiani.

CORELLI (Arcangelo) nacque a Fusignano, presso d'Imola sul territorio di
Bologna, nel febbrajo del 1653. Secondo il racconto di Adami, ricevette
le prime lezioni di contrappunto da Matteo Simonelli della cappella del
Papa; e generalmente si crede che fu suo maestro di violino un tal Giov.
Batt. Cassani di Bologna. Burney (_tom. 3, History of music_) rigetta
come insussistente la fama che ha corso, che nel 1672 Corelli era venuto
in Parigi e che Lulli per bassa gelosia ne lo aveva fatto cacciare.
Corelli al terminar de' suoi studj musicali, partì per la Germania, e fu
anche al servigio del duca di Baviera nel 1680. Verso questo tempo tornò
in Italia, e portossi in Roma, ove pubblicò la prima sua opera, composta
di dodici sonate per due violini e basso con una parte pel cembalo.
Questo valent'uomo ricevette prestamente in Roma i più rimarchevoli
contrassegni di benevolenza del Cardinale Ottoboni, illuminato protettor
delle belle arti. Crescimbeni ci fa sapere che egli teneva ogni lunedì
un'accademia di musica nel suo palagio; e quivi fe' il Corelli amicizia
col celebre _Hendel_. Quel Cardinale dichiarò il Corelli primo violino e
direttor della sua musica, dandogli un appartamento nel suo proprio
palagio. Corelli gli rimase attaccatissimo sino alla sua morte, accaduta
li 18 gennajo del 1713, sei settimane dopo la pubblicazione della sua
opera sesta de' _grossi concerti_. Gli aneddoti che abbiamo qui raccolti
intorno al Corelli, ci danno a divedere che il di lui carattere era
dolce, e pien di modestia. Un giorno ch'ei suonava il violino in una
numerosa adunanza, si accorse che ciascuno mettevasi a ciarlare: egli
posò pian piano il suo violino in mezzo della sala, con dir che aveva
paura d'interrompere la conversazione. Questa fu una lezione per
l'udienza, che 'l pregò a riprendere il suo violino, e prestogli tutta
l'attenzione dovuta al suo talento. Un'altra volta, ei suonava dinanzi
Hendel la sinfonia dell'opera il _Trionfo del tempo_ da costui composta.
Hendel montato in furia perchè Corelli non la sonava nel suo genere,
strappogli il violino, e cominciò a suonarla egli stesso. Corelli senza
commuoversi punto, si contentò di dirgli: _Ma caro Sassone, questa
musica è nello stile francese, di che io non m'intendo_. Corelli era
eziandio di buon umore, come lo prova quest'aneddoto raccontato da
Walther. Nicola-Adamo Strunck, violino dell'Elettore di Hanover, essendo
giunto a Roma ebbe il più gran desio di veder Corelli. Qual'è il vostro
_instromento_, gli domandò egli. _Il cembalo_, rispose Strunck, _e alcun
pochetto il violino; ma mi riputerei assai contento di sentirvi_.
Corelli suonò il primo. Strunck prese di poi il violino, e tenendolo a
bada con iscordarlo, cominciò a improvvisare: percorrendo i tuoni
cromatici con una destrezza così sorprendente, che Corelli dissegli in
cattivo tedesco: _Se mi chiamano Arcangelo, dovreste ben esser chiamato
voi Arcidiavolo_. Molte persone d'alto rango essendo Corelli in Roma si
diedero premura d'intenderlo, e di prender eziandio le sue lezioni, tra
le quali lord Edgecombe, che fe' scolpire in rame il suo ritratto da
Smith su l'originale fattone da Arrigo Howard. Corelli lasciò morendo
una somma di circa sei mila lire sterline. Era egli strettamente amico
di Carlo Cignani, e Carlo Maratta, che gli donarono moltissimi quadri
de' migliori maestri. Ecco i titoli delle Opere composte dal Corelli e
le date della loro pubblicazione. La prima di sonate a tre, comparve in
Roma nel 1683. La seconda nel 1685, sotto il titolo di _Balletti di
Camera_, e trassegli addosso una lite con _Paolo Colonna_, sopra una
successione diatonica di quinte tra il primo violino e 'l basso
d'un'alemanna della seconda sonata. Nel 1690, pubblicò la terza opera di
sonate, e nel 1694 la quarta che consiste, come la seconda, in balletti.
_La quinta_ è il capo d'opera di Corelli, giusta l'osservazione di
_Avison_, autore di un libro inglese _su l'espression musicale_.
"Avvegnachè dopo Corelli, egli dice, lo stile della musica sia molto
cambiato, e che siansi fatti grandiosi progressi nella ricerca
dell'armonia, trovansi frattanto ne' migliori autori moderni il fondo
delle idee di Corelli, di cui hanno eglino saputo trar profitto,
principalmente dall'opera terza, e dalla quinta delle sue sonate."
L'opera sesta, contenente dodici sonate per due flauti e basso, è stata
impressa a Londra e a Amsterdam. L'opera settima è composta di _Concerti
grossi_, che prendono il titolo di opera sesta, e ch'egli stesso
pubblicò li 3 dicembre 1712. Secondo il parere di Mr. Cartier, le sonate
di Corelli debbono riguardarsi da coloro che attender vogliono al
violino, come i loro rudimenti. Tutto vi si rinviene, l'arte, il gusto,
il sapere. Il dott. Burney osserva con ragione, che Albinoni, Alberti,
Tessarini, Vivaldi non formano che delle truppe leggiere e irregolari.
La sola scuola romana, di cui n'è fondator Corelli, ha prodotto non che
istromentisti, ma in compositori ancora pel violino i più grandi artisti
di cui vantar si possa l'Italia dopo la prima metà del diciottesimo
secolo. "Le più celebri scuole d'Italia, dice l'Arteaga, furono quella
del Corelli, e non molto dopo quella del Tartini. La prima che ebbe
origine dal più grande Armonista, che mai ci sia stato di qua dai monti,
spiccava principalmente nell'artifizio e maestria delle imitazioni,
nella destrezza del modulare, nel contrasto delle parti diverse, nella
semplicità e vaghezza dell'armonia. La superiorità nell'arte sua e la
facilità di piegarsi a' diversi gusti di entrambe nazioni italiana e
francese, procacciò al Corelli un nome immortale in tutta Europa,
quantunque un numero assai discreto di produzioni ci abbia egli lasciate
memore della massima di Zeusi: _Dipingo adagio, perchè dipingo per tutti
i secoli_." Fra i rinomati discepoli di questo grand'uomo la posterità
annovera tuttora il Locatelli, il Geminiani e il Somis. Veggasi _la
Storia del Violino_ di M. Fayolle. Nel Vaticano se gli ha eretto un busto
con questa iscrizione: _Corelli Princeps musicorum_. È da rimarcarsi che
dopo Corelli sino a' nostri giorni, l'Italia ha conservato il primato
nelle scuole del violino, mercè i Tartini, i Nardini, i Pugnani, i
Viotti e i loro allievi.

CORILLA (la Signora Morelli), celebre improvisatrice e poetessa, morta
in Firenze li 13 novembre 1799, in età di 72 anni, era allieva di
Nardini pel violino. Ella improvvisava de' versi sopra ogni sorta di
soggetti, suonava la sua parte di violino in un concerto, e cantava con
moltissima grazia e talento. Come Petrarca, ha avuto l'onore sotto Pio
VI, il protettore delle belle arti, di essere coronata in Campidoglio.

CORINNA, celebre cantatrice e poetessa lirica era di Tanagra: ebbe per
maestra in poesia e in musica Mirti, donna distinta pe' suoi talenti;
più famosa ancora per avere annoverato fra' suoi discepoli Pindaro, e la
bella Corinna. Questi due allievi furono insieme uniti almeno dell'amore
delle arti. Pindaro più giovane di Corinna si faceva un dovere di
consultarla, e di prendere da lei lezioni di poesia e di canto: ma il di
lui fervido genio assoggettar non si poteva non che a comuni precetti,
molto meno a quei d'una scrupolosa donna e più minutamente attaccata
alle regole; per il che si slontanò da Corinna, e lasciò correre senza
freno la naturale sua fecondità. Il credito anteriore di Corinna,
l'esser ella stata maestra di Pindaro fece, che per sei diverse volte,
se diam fede ad Eliano, ne' pubblici giuochi presentatosi a disputare a
Corinna la preferenza nel canto e nella poesia, fu tutte le volte alla
medesima posposto. Pausania crede che in tanto era preferita Corinna, in
quanto preveniva essa, oltre al suo merito reale, con la sua bellezza
(_lib. 9, cap. 22._) Pindaro immaginossi in oltre, che ella si fosse co'
giudici prevalsa delle femminili lusinghe per guadagnarsi il voto della
superiorità; e quindi ei si scagliò con mille vituperi contro questa
gaja donna. Corinna fiorì cinque secoli innanzi l'era cristiana.

CORSI (Giacopo), gentiluomo fiorentino fautore delle belle arti, nè meno
intelligente della musica massimamente teorica, viveva sulla fine del
sedicesimo secolo. Alla di lui casa si trasferì la letteraria adunanza
che tener soleasi in quella di Giov. Bardi dei conti di Vernio, di cui
si è ragionato al suo articolo, e ove intervenivano Caccini, Peri,
Galilei, Rinuccini e altri grand'uomini, che unendo i loro lumi e i
sforzi del loro ingegno giunsero a dare una regolar forma all'opera di
musica tale quale si è conservata sino al presente. Il primo saggio che
se ne fece fu la _Dafne_ del Rinuccini, messa in note dal Caccini e
rappresentata in casa del Corsi nel 1594 alla presenza del gran-duca.
Allorchè questi valentuomini vollero inventare la vera musica
drammatico-lirica, non trovarono a perfezionar la melodia mezzo più
spedito di quello di sbandirne, e screditarne il contrappunto allora
regnante. Il Corsi in un _Discorso da lui indirizzato a Giulio Caccini
sopra la musica antica e il parlar bene_, che va inserito nelle opere di
Giambattista Doni, (tom. II.) chiama quel contrappunto: _quella spezie
di musica tanto biasimata dai filosofi, e in particolare da Aristotile_.

COTUMACCI (Carlo), nato in Napoli nel 1698, studiò sotto il celebre
Scarlatti nel 1719, e succedette al suo condiscepolo Durante nella
carica di maestro di cappella nel conservatorio di sant'Onofrio. Egli
era un buon organista dell'antica scuola e un abilissimo professore, che
molto ha scritto per la chiesa: aveva oltracciò composte due opere, che
destinava alle stampe, l'una delle quali conteneva _le regole
dell'accompagnamento_, con de' _partimenti_ disposti per gradi: l'altra
era un _trattato di contrappunto_. Cotumacci finì di vivere verso il
1775.


CRAMER (Carlo-Federico) nato a Quedlinbourg nel 1752, professore di
filosofia a Kiel nel 1775, ha reso alcuni servigj all'arte musicale per
la pubblicazione di più opere, e singolarmente per il suo _Magazino
Musicale_, che comparve alla luce dal 1783 sino al 1789; ha pubblicato
ancora più collezioni e più opere di maestri celebri, ed era egli stesso
alcun poco poeta e musico; ha fatto delle canzonette che sono state
poste in musica da diversi compositori. Verso il 1792 Cramer stabilì la
sua dimora in Parigi come stampatore. Egli era un uomo originale, un pò
matto, e d'una erudizione mal ordinata, e pieno d'ogni sorta di
prevenzioni; morì quivi verso il 1800, pressochè pazzo come era vissuto.

CRAMER (Guglielmo), nato a Manheim verso il 1730, era un eccellente
violinista: riuniva egli, dicono i biografi tedeschi, il suono brioso di
Lolli coll'espressione e l'energia di Fr. Benda; ed era riguardato come
il primo violino del suo tempo in Germania. Fu impiegato alla cappella
dell'elettor Palatino a Manheim dal 1750 sino al 1770, nel quale anno
passò in Inghilterra, il solo paese ove gli artisti distinti trovano
facilmente il mezzo di fare una fortuna degna de' loro talenti. Egli vi
fu nominato musico di camera del re, suonatore _a solo_ della cappella
reale e direttore dell'orchestra dell'opera: veniva ricercato in tutti i
concerti, ed egli fu che nel 1787, regolò un'orchestra di 800 musici che
eseguirono il funerale di Hendel: finì di vivere in Londra verso il
1805. Cramer pubblicò un grandissimo numero di opere, di sonate, duetti,
terzetti, e concerti per violino di un'ottima cantilena, d'un eccellente
stile e di una agiatissima posizione per l'instromento. Il di lui
figliuolo _Giovambattista Cramer_, nato a Manheim, aveva appena un anno,
quando il suo padre passò in Inghilterra; egli ricevette da lui le prime
lezioni di musica, e passò quindi sotto la disciplina del celebre
Clementi, di cui dee riguardarsi l'allievo. Nato con felici
disposizioni, e coltivato da un maestro così abile, è giunto a tenere un
rango tra' primi suonatori di piano-forte, e i primi compositori pel
medesimo instromento. Cramer ha pubblicato per il forte-piano, de'
duetti, de' concerti e oltre a 37 opere che sonosi stampate in
Inghilterra, in Germania, in Francia. I suoi due corsi di _studj_ per il
piano-forte sono riguardati come l'opera la più classica che esista in
questo genere.

CREED, ecclesiastico di Londra, morto nel 1770, concepì il primo l'idea
d'una macchina che, nel tempo dell'esecuzione di un pezzo di musica,
segnasse sulla carta tutto ciò che si era sonato, e la propose alla
società delle scienze di Londra nel 1747, in una Memoria intitolata: _A
demonstration of the possibility of making a machine that shall write ex
tempore voluntaries, or other pieces of music, etc._ cioè:
_Dimostrazione della possibilità di fare una macchina, che scriva i
pezzi di musica o estemporanei, o già notati_. Questa memoria si trova
nelle transazioni filosofiche del 1747, num. 183, ed eziandio in _Martin
abridgement_, vol. X, pag. 266. (Veggasi su tale macchina quì gli
articoli di Hohlfeld, Sulzer, Nabot, Unger, ec.)

CREOFILO, poeta musico, che fiorì presso a nove secoli innanzi l'era
cristiana, sposò la figlia di Omero, del cui matrimonio parlò più di un
antico scrittore all'occasione dell'eccellente poema da lui pubblicato.
Dedicato egli allo studio della musica, fecevi tali progressi, che potè
pubblicare con plauso universale una maestrevolissima composizione.

CRESCENTINI (il cav. Girolamo), nato ad Urbania presso Urbino patria di
Raffaello. Questo celebre soprano ha brillato su i principali teatri e
nelle differenti corti di Europa. Nel 1804, era a Vienna; in una
rappresentazione di _Giulietta e Romeo_, dopo la bell'aria _Ombra
adorata_, che Romeo canta negli giardini, due colombe scesero dalle
nuvole e recarongli una corona di alloro: gli si gettarono da ogni parte
e fiori e corone. Nel 1809 rappresentò il medesimo personaggio di Romeo
in quel dramma, eseguito nel teatro della corte di Francia, e ne riportò
immensi applausi e magnifici doni. Una singolare e bellissima qualità di
suono della sua voce, una maniera svelta, ed una inimitabile
espressione, ecco i suoi titoli all'immortalità. Egli ha composto molti
pezzi di musica vocale, che hanno avuto incredibil successo. Nel 1811
pubblicò egli presso M. Imbault: _Recueil d'exercices pour la
vocalisation musicale_, in 4º. L'autore, in un discorso preliminare,
assai ben fatto, sviluppa i principj di questa bell'arte, ch'egli
applica ad alcuni scelti esempj.




D


DAFNI SICILIANO, a cui comunemente si attribuisce l'invenzione
dell'egloga, benchè la sua storia sia un poco abbellita dalla favola,
era un pastore di Siracusa; nè dee tal condizione farci maraviglia,
poichè ne' tempi antichi, quando il lusso non aveva corrotto ancora i
costumi, la vita pastorale era praticata sin da' figliuoli dei signori e
dei re, come ne fan fede la Scrittura ed Omero. Diodoro Siculo (_Lib.
IV_) scrive, che Dafni accompagnava i suoi versi al suono de' flauti,
ch'egli introdusse que' conflitti, usati poi da' Greci, in cui due
giovani rivali si disputavano il premio del canto e della musica. Eliano
(_Var. l. X, c. 18_) ci racconta i suoi amori, dei quali divenne
vittima, e morì sul fior degli anni. Ateneo (_Dipnos. L. 14_) chiama
Dafni il Pastore siculo che inventò questo genere, ed afferma che di lui
fè in due luoghi menzione Epicarmo. Nel 5º tomo dell'accad. delle
Iscriz. trovasi _l'esame di alcuni dubbj sul luogo della nascita di
Dafni di Sicilia_ dell'ab. _Goulley_, e nel t. 6, _Histoire du berger
Daphnis le plus renommé des anciens poètes de la Sicile: Par M.
Hardion_.

DALAYRAC (Niccola), di nobil famiglia, sortito aveva dalla natura un
deciso pendio per la musica e l'arte drammatica: apprese il contrappunto
sotto la direzione di Langlé, scolare di Caffaro; che l'era stato del
cel. Leo. Nel 1782 Dalayrac cominciò a comporre per il teatro dell'opera
buffa, e vi si riconobbe il germe di un talento variato ed amabile, che
si è sviluppato con tanta sua gloria. Modellandosi su le opere buffe
degl'Italiani, è sempre rimasto esattamente ne' confini del gusto. Così
_Dalayrac_, dice Gretry (_Essais sur la musique, tom. III_) è uno de'
musici che abbia meglio rispettato le convenienze. Quelle tra le sue
opere, che hanno avuto maggior successo, sono _Gulistan_, 1805, _Camille
ou le Souterrain_, 1791, e _La Nina_, 1786. Questi due ultimi pezzi sono
stati anche posti in musica da Paer e Paesiello. Dalayrac è morto di un
catarro che trascurò sul principio ai dì 27 novembre 1809. _M.
Marsollier_ profferì un discorso assai toccante su la tomba del suo
amico.

DALBERG (Gio. Federico, barone di) è un abile sonator di forte-piano e
un compositore di primo ordine: nel 1781, pubblicò un libro col titolo
di _Blicke eines etc._, cioè _Colpo d'occhio di un musico sulla musica
degli spiriti_. Tra le composizioni di lui distinguonsi nove opere di
sonate per il piano, molte delle quali a quattro mani, ed i _Pianti
d'Eva_ (estratti dal Messia di Klopstok) impressi in partitura per il
cembalo, a Spira nel 1785.

DAMONE (poeta musico, e secondo Porfirio, capo di una setta di musica
detta dal suo nome _Damonèa_), nato ad Oa, villaggio dell'Attica,
precettore di Pericle, fiorì cinque secoli innanzi G. C. Egli possedeva
perfettamente la musica, principalmente aveva coltivata quella parte,
che tratta dell'uso che dee farsi del ritmo o della cadenza; si sforzò
di provare che i suoni in virtù d'un certo rapporto, o di una certa
analogia che acquistavano con le qualità morali, potevano formare nella
gioventù ed anche nelle persone provette, dei costumi che non esistevano
per l'innanzi, o che non erano sviluppati. Platone nel lib. III della
sua repubblica, _Damone vi dirà, egli dice, quali sono i suoni capaci di
far nascere la viltà dell'animo, l'insolenza, e le virtù a tai vizj
opposte_. "Non già, secondo la riflessione dell'illustre _Montesquieu_
(_De l'Esprit des loix, liv. IV, c. 8_) che la musica inspirasse la
virtù, lo che sarebbe incomprensibile, ma essa impediva l'effetto della
fierezza dell'istituzione de' Greci, e faceva che l'anima avesse
nell'educazione una parte, che non vi avrebbe avuta." Damone in fatti,
al riferir di Platone, sosteneva, che l'innovazioni ed i cambiamenti
nella musica avevano la più grande influenza su i costumi pubblici,
sulle leggi e la costituzione degl'imperj. Lo stesso Platone (_in dial.
Laches; vel de fortitud._) chiama Damone, _un maestro di musica
superiore agli altri, uomo civile, e perito non solo nella musica, ma
anco nelle altre facoltà, per le quali si fa degno che alla di lui
disciplina si commettano i figliuoli_. Damone sotto le piacevoli
apparenze della musica, voleva nascondere alla moltitudine la sua
profonda capacità. Si unì con Pericle, e lo formò al governo: ma egli fu
bandito per l'ostracismo, come avendo avuta parte a troppo d'intrighi, e
favorevole alla tirannia, verso l'anno 430 prima di G. C. Segli
attribuisce l'invenzione del modo _hypolydio_.

DANZI (Francesco), nacque a Manheim nel 1763, da Innocenzo Danzi
italiano, pregiatissimo sonatore di violoncello al servizio dell'elettor
Palatino: apprese di buon'ora la musica, ed all'età di nove anni compose
alcuni pezzi istrumentali, senza saper le regole della composizione,
ch'egli studiò sotto il cel. abate Vogler, allora maestro di cappella
dell'Elettore. Il gusto, che aveva per la poesia e 'l teatro, l'obbligò
ad applicarsi a queste due arti. Nel 1779, egli diè la sua prima opera,
_Azakia_, al teatro di Monaco, e nel 1796 divenne maestro di cappella di
questa città. Dopo quest'epoca, ha composto molta musica di chiesa,
delle opere, e più concerti e sonate per il forte-piano, di cui la più
parte è stata impressa a Lipsia o a Monaco. Danzi è al presente a
Stuttgart, maestro del Duca di Vittemberga, e direttore de' concerti
della corte e del teatro.

DAQUIN (Claudio), nato a Parigi. Alquante lezioni di contrappunto del
famoso Bernier, allievo di Caldara, bastarono a Daquin per comporre,
all'età di otto anni, un _Beatus vir_ a gran coro ed orchestra. Nel
1727, venne a vacare l'organo di San Paolo, ed intimatosi il concorso vi
si presentò egli e Rameau. Costui avendo sonato il primo una fuga, a cui
si era preparato, Daquin se ne avvide, e non lasciò d'improvvisarne una
che fe' restare in sospeso i voti. Egli salì nuovamente all'organo, ed
alzando le cortine, che lo nascondevano ai spettatori: _son io_, disse
ad alta voce, _che vado a suonare_. Fuori di se e pieno di estro
sorpassò se stesso, ed ebbe la gloria di vincere il suo rivale. Allorchè
Hendel venne a Parigi, portossi a sentire Daquin in S. Paolo, e restò
così sorpreso della sua maniera di sonare, che malgrado le più premurose
istanze, non volle mai sonare dinanzi a lui. Egli morì nel 1772, e
lasciò più composizioni stampate per chiesa. Daquin suo figlio è autore
del _Secolo letterario di Luigi XV_, nella cui prima parte vi sono otto
capitoli _sulla Musica, su i musici, e gl'istrumenti di quell'epoca_:
l'autore è prolisso e superficiale. Un bello spirito (_M. Guichard_)
così ha detto de' due Daquin, uno organista, e letterato l'altro: _On
souffla pour le père, on siffle pour le fils_.

DAUBE (Gio. Federico), consigliere e secretario dell'Accademia Imperiale
delle Arti e Scienze in Vienna, e secretario della Società di musica di
Firenze, era da prima musico di camera del duca di Wurtemberg a
Stuttgart. Nel 1756 pubblicò in Lipsia un libro col titolo, di _General
Bass_ etc., cioè: _Basso continuo a tre accordi, dietro le regole degli
autori antichi e moderni, con una istruzione di qual maniera si può, per
mezzo di due accordi intermedj, passare a ciascuna delle altre 23 specie
di tuoni_, in 4º. Può leggersi nel tom. II. di Marpurg (_Beytr._) la
severa critica che ha fatta di quest'opera il D.r _Gemmel_. _Daube_
fece stampare in oltre a Vienna, nel 1773, _Der musikalische_ etc. cioè:
_Il Dilettante di musica_, o _Dissertazione sulle fughe_, in 4º. Nella
Gazzetta di Francfort del 1774 si annunziò ch'egli aveva terminato un
manoscritto pronto a darsi alle stampe, su la _Maniera di dipingere le
passioni per mezzo della musica_; e di cui si fecero allora de' grandi
elogj. I titoli di queste opere leggonsi nell'_Almanacco musicale di
Forkel_ del 1784. Vi sono ancora delle sonate di _Daube_ stampate a
Nuremberg.

DAVAUX (Mr.): nel Giornale Enciclopedico di Parigi nel 1784, vi ha nel
mese di giugno alla pag. 534, una lettera sotto questo nome intorno ad
un istrumento o pendolo di nuova invenzione che ha per iscopo di
determinare con la più grande esattezza i diversi gradi di celerità o di
lentezza dei tempi in un pezzo di musica, dal _prestissimo_ sino al
_largo_, con le gradazioni impercettibili di uno all'altro.

DAVELLA (Giovanni) pubblicò in Roma nel 1657, _Regole di musica_, in sei
trattati ne' quali egli promette le vere e facili istruzioni sul _canto
fermo_, sul _figurato_, sul _contrappunto_, il _canto_ ec. Queste
magnifiche promesse sono assai lontane però dall'esser poste in effetto.
(_Ved. Burney, Hist. tom. 3, p. 539_)

DAVID, celebre tenore nato in Bergamo verso il 1748, ebbe delle lezioni
di contrappunto da Sala in Napoli, e formossi da se solo per il canto.
Egli non ha cantato che nelle sole _opere serie_. Nel teatro di Milano
cantò de' duetti insieme con Marchesi, ed a questo proposito egli disse:
_Noi siamo due lioni_. Si è fatto anche più ammirare nella musica di
chiesa. Nel 1785, nel Concerto Spirituale in Parigi tirò a se
l'ammirazione e i suffragj di tutti gli spettatori nell'esecuzione dello
_Stabat_ di Pergolese. Ecco quel che ne dice uno de' giornali di quel
tempo: "Qual metodo eccellente! quale giustezza! qual sicurezza
d'organo! qual meravigliosa precisione! con quale _a piombo_ non ricade
egli nelle più lente misure sopra ciascuno de' tempi che vuol marcare!
Egli ha eseguito con semplicità e con la più profonda espressione il
primo duetto dello _Stabat_; ed il _Vidit suum_, la di cui lugubre tinta
non sembrava ammettere degli ornamenti. Egli non ha abbellito, ma creato
sì bene il versetto, _Quæ moerebat_, ec." Il Sig. _Nozari_ da Bergamo,
eccellente tenore, è l'allievo di David.

DAVIES (Miss), parente dell'Illustre Franklin, si è resa celebre nella
sua patria per il suo canto piacevole, per la sua abilità sul
forte-piano, e soprattutto pel vantaggio che essa ebbe di far la prima
conoscere al pubblico, nel 1765, i suoni dell'Armonica, che Franklin
aveva inventata l'anno innanzi, e di cui le ne aveva fatto un dono. Essa
fece ammirare tutti questi suoi talenti a Parigi, in Vienna e nella più
parte delle gran città dell'Alemagna, e anche d'Italia. Di ritorno in
Londra, dopo più anni, le convenne dare un addio alla sua armonica, a
cagione del nocivo effetto che le produceva su i nervi. _Miss Cecile
Davies_, a cui si diè in Italia il nome dell'_Inglesina_, era la di lei
più giovane sorella, e una delle prime cantatrici su la fine del passato
secolo. Essa apprese da principio la musica sotto il celebre Sacchini,
ma non cominciò a sviluppare i suoi gran talenti se non allorquando
accompagnò sua sorella nel suo andar a Vienna. Dimorando nella stessa
casa ove abitava il rinomato _Hasse_, detto il _Sassone_, ella insegnò
la lingua inglese alla costui figliuola, e ricevette da lui in
contraccambio delle lezioni nell'arte del canto. _L'Inglesina_ cantò di
poi da prima donna sul teatro di Napoli nel 1771, in quello di Londra
nel 1774, e in Firenze dal 1780 sino al 1784.


DELAIRE (Mr.) pubblicò per la prima volta, nel 1700 secondo Rousseau, la
_Formula Armonica_ detta Regola dell'ottava, la quale determina sul
cammino diatonico del basso l'accordo convenevole a ciascun grado del
tuono, sì nel salire che nel discendere. (_Diction. de mus. p. 405_)

DELILLE (Giacomo), il celebre traduttore di Virgilio e 'l più insigne
de' moderni poeti della Francia nacque a Aigue-perse, e venne assai
giovane a Parigi ove fece i suoi studj nel collegio di Lisieux, ne'
quali tali progressi vi fece che presagivano i successi che ottener
doveva nella carriera della letteratura. Nel suo viaggio di
Costantinopoli con l'Ambasciadore M. de Choiseuil, suo amico, la loro
barca fu inseguita da' pirati, ch'erano sul punto di assalirla. In mezzo
della costernazione e del silenzio che regnavano in quel legno, Delille
diè de' contrassegni di sangue freddo e di giovialità. "Ces coquins-là,
egli disse, ne s'attendent pas à l'epigramme, que je ferai contr'eux."
Il nostro poeta terminò il suo viaggio, giunse a Costantinopoli dove
passò gran tempo in una deliziosa casa dirimpetto l'imboccatura del mar
Nero, ove aveva sotto gli occhi il grandioso spettacolo d'innumerabili
vascelli, e sull'altra riva i ridenti prati dell'Asia ombrati da
grand'alberi, e traversati da amene riviere. In questi dilettevoli prati
passava egli tutte le mattine, faticando al suo celebre _Poema
dell'immaginazione_, in mezzo alle scene le più adatte a muoverne
l'estro. _Il quinto canto_ di questo _Poema_ è consecrato a dipingere
gli effetti dell'_Armonia_ (_2. vol. in 12º, a Paris 1806_). Allorchè
Parigi fu sì violentemente diviso tra Gluck e Piccini, non fu possibile
di fare prender parte a M. _Delille_ in questa guerra civile, sebben
fosse nata nel seno dell'Accademia. _Marmontel_ nel suo poema inedito
_de l'Harmonie_ disse di lui a questo proposito: _L'abbé Delille, avec
son air enfant, Sera toujours du parti triomphant_, etc. Egli era di un
commercio facile ed amabile; lepido, ma non satirico, e portava spesso
nella compagnia quella franchezza e sincerità che i belli spiriti
chiamarono _un abandon d'enfant_. La sua memoria era un vasto repertorio
di aneddoti e raccontavali con un'arte inesplicabile. Egli era ricco
delle beneficenze della corte, di cui nè meno una sola erane stata da
lui sollecitata: la sua fortuna svanì nella rivoluzione. Si cercò di
trascinarlo nelle fazioni che dividevano la Francia; ma lo spirito che
animava i partiti dominanti, era troppo opposto al suo carattere: egli
non volle associarsi a quelli, che non avevano altro mezzo di regnare in
un paese se non quello di assassinarlo. Poco ambizioso, restò fedele
alla sua povertà, e coltivò le muse in mezzo alle fiamme che divoravano
le biblioteche e i monumenti delle arti. Quando la falce rivoluzionaria
mieteva la più parte degli uomini dotti, e de' letterati, eravi senza
dubbio a temer tutto per Mr. Delille, egli ne fu salvato come per un
prodigio: allontanossi da Parigi nel 1794, ritirossi a Sant-Diez nella
Lorena, ove compì in una profonda solitudine la sua traduzione
dell'_Eneide_, uno de' più bei monumenti della sua gloria, per
l'eleganza e l'esattezza pressochè religiosa con la quale egli ha reso
il suo originale. Nel 1795, trovandosi in Londra alcuni Membri
dell'Instituto che ammesso avevano nel lor seno il _Virgilio francese_,
furono piccati di non vederlo ritornare a prender il suo posto tra loro,
e fecero delle intimazioni al Poeta. M. Delille rispose al ministro che
gli annunziò quest'invito: "Io mi sono trovato così bene della mia
oscurità, e della mia povertà, durante il regno del terrore, che vi sono
attaccato, anche per riconoscenza. Mi si fa sentire che questo rifiuto
potrà trarre su di me delle persecuzioni. Se ciò avviene io dirò come
Rousseau: _Vous persecutez mon ombre_." Egli morì finalmente nello
scorso anno 1814. (_V. Notic. hist. de Delille, a Paris in 8vo, 1807_)

DELLAMARIA (Domenico), nato a Marsiglia d'una famiglia italiana, si diè
sin dalla sua giovinezza allo studio della musica. Di anni diciotto
aveva già composto una grand'opera, che fu colà rappresentata: gonfio di
questo primo successo, partì per l'Italia, non per studiare, ma come
diceva egli stesso, _per perfezionarsi nella sua arte_. Per il corso
però di dieci anni che dimorò in Italia, egli fece i suoi studj sotto
molti maestri, Paesiello fu l'ultimo. Imbevuto delle lezioni di questo
gran maestro, compose sei opere buffe, tre delle quali ebbero molto
incontro, e specialmente quella del _Maestro di cappella_. Tornò in
Francia verso il 1796, e diè principio al teatro dell'opera comica, dal
_Prigioniero_, che accrebbe la sua riputazione. Ecco il giudizio di un
compositore molto capace di apprezzarne il merito (_M. Dalayrac_). "I
suoi primi passi nella carriera drammatica sono stati marcati da' più
brillanti successi. _Le Prisonnier_, _l'Oncle valet_, _le Vieux
Chateau_, ed alcune altre opere, date da lui successivamente ed in meno
di due anni, mostrano il talento dell'autore e la sua fecondità. Io non
intraprenderò di farne l'analisi; basterà il dire, che vi si trova da
per tutto un canto amabile e facile, uno stile puro, elegante, degli
accompagnamenti leggieri e briosi, uniti alla vera espressione delle
parole, ec." Questo giovane compositore in età di appena 36 anni, morì
quasi repentinamente nel 1800, egli era ancora abilissimo sul
piano-forte.

DELPIANO (Donato), di Nivano diocesi di Aversa, ma stabilito in Catania,
prete di una singolare probità e molto abile nel costruire organi e
clavicembali, di cui può dirsi che se non il primo fu certo tra' primi
ad introdurre in Sicilia e in Napoli il piano-forte, e molti ne
costrusse che furono allora in sommo pregio ed estimazione. Ma deve egli
la sua maggiore celebrità al grande organo da lui costruito in s.
Niccolò l'Arena di Catania, monastero di Cassinesi ragguardevole per la
magnificenza delle fabbriche, pel suo grandiosissimo tempio, e per la
condizione dei soggetti che lo compongono. Quest'organo, opera di più
anni e d'ingenti spese, tira a se l'ammirazione anche degli esteri per
il gran numero dei registri, per la dolcezza del suono, e per l'ordine
con cui è disposto: spiccano sopra ogn'altro i fagotti, i bassetti, i
traversieri ed un registro, il quale sebbene non imiti verun istrumento
d'orchestra, pure riesce assai grato all'orecchio. Ferve ancora la
rivalità e si rimane indeciso, a chi debbasi, de' due organi di s.
Martino di Palermo, e di s. Niccolò di Catania, dar la preferenza. Non
si può mettere in dubbio, che sono due capi d'opera dell'arte, e che ha
ciascuno di essi delle cose singolari e pregevolissime, onde i veri ed
imparziali intendenti sostengono che sia fuor di proposito una tale
rivalità, e che se di ambidue potesse formarsene un solo, ne
risulterebbe un terzo veramente insuperabile. Questo santo prete, che in
Palermo mi onorò della sua amicizia, dopo avere per più anni soggiornato
in quel monastero di Catania, vi finì i suoi giorni in età di 80 anni
nel 1785, lasciato avendo degli allievi non men di lui virtuosi, ed una
memoria immortale di sue virtù. I Catanesi, che sanno apprezzare il vero
merito, han fatto incidere in rame la di lui immagine nel 1810.

DEMAR (Sebastiano), nato a Wurtzbourg nella Franconia nel 1763, ebbe per
primo maestro di composizione Richter maestro della cattedrale di
Strasburgo. Dopo di essere stato institutore e primo organista della
scuola normale di Weissenbourg, prese a Vienna lezioni dal celebre
Haydn, ed in Italia da Pfeiffer suo zio, compositore assai distinto: da
più di 18 anni egli è maestro della musica militare della città di
Orléans, ed ha fatti de' buoni allievi nella composizione ed eziandio
nel piano-forte, e nel corno. Egli ha composto molte messe e un _Te
Deum_ a grande orchestra, e molta musica strumentale assai pregevole.

DEMOCRITO nacque nell'opulenza in Abdera città della Tracia, ma non
ritenne che una porzione de' suoi beni, e dopo d'aver viaggiato
sull'esempio di Pitagora presso le nazioni dai Greci chiamate barbare, e
che erano le depositarie delle scienze, passò il restante dei suoi
giorni nello studio e nel ritiro: non avendo altra passione che
d'istruirsi colle sue meditazioni, e d'illuminare gli altri coi proprj
scritti. Egli era stato scolare di Anassagora e di Leucippo, e pubblicò
la prima opera di musica, di cui non mai si era scritto fra Greci: vi
trattava, secondo _Laerzio_, dei _Ritmi_, dell'_Armonia_, del _Canto_, e
delle _Lettere consonanti e dissonanti_: il che ci dimostra, che
esisteva nell'antica musica il canto stromentale significativo, e che
dalle corde degli stromenti certune servissero per le vocali, certe
altre per le lettere consonanti: giacchè non si può capire, come delle
sole lettere dovessero essere alcune consonanti, ed altre dissonanti nel
canto, se le corde non servivano per le lettere dell'alfabeto. (_V.
Requen. tom. 1, p. 149, e tom. 2, p. 375_) Democrito fiorì cinque secoli
innanzi G. C. e sorpassò l'età di cento anni. Democrito di Chio, altro
musico, fu di costui contemporaneo (_Laert. L. 9. § 48_).

DEMOZ, prete della diocesi di Ginevra, diè al pubblico nel 1782 un'opera
col titolo di _Méthode de musique selon un nouveau système_, in 8º.
Questo sistema non fece maggior fortuna di quello del P. Souhaitty, e
Rousseau si è sforzato in vano di rinnovarlo nel 1743.

DENINA (l'ab. Carlo), dotto italiano nato in Torino, e celebre per più
opere date alla luce, morì in Parigi, dove aveva dimorato più anni in
grande stima presso i letterati di quella nazione, nel 1813. Nel quarto
libro della sua _Storia Politica e Letteraria della Grecia_, Torino
1781, vol. 6, in 8º, egli impiega tutto il capit. XIII, nel descrivere
il carattere dell'antica musica. (_Gior. letter. d'Ital. 1782_)

DENIS (Pietro), musico attualmente in Parigi, ove fece stampare o per
dir meglio, dove trovò degli editori assai sciocchi per far imprimere
alcune cattive opere didattiche da lui composte, cioè: 1º. _Une Méthode
de musique et de chant_; 2º. Un'esecrabile _traduzione in francese_ del
_Gradus ad parnassum_ di Fux, ec. pubblicate da Boyer. L'esecuzione
tipografica è degna di cotale produzione e del suo stile.

DENTICE (Luigi), gentiluomo napolitano, nel 1533 pubblicò in Roma due
_Dialoghi su la musica_, che sono citati dal P. Martini. Un'altra
edizione ven'ha di Napoli del 1552, in 4º.

DERHAM, dotto matematico Inglese dell'accad. reale delle scienze di
Londra, secondo Rousseau fece diversi sperimenti sul suono, che trovansi
negli atti di quell'Accademia, co' quali vengono corretti alcuni errori
del Mersenne e di Gassendi.

DESAUGIERS (Marcantonio), nato in Provenza nel 1742, venne a Parigi nel
1774, ove fece gran fortuna per più opere buffe poste da lui in Musica,
ed eseguite con applauso nel teatro italiano. Il suo più grand'elogio è
stata l'intima sua unione coi celebri Gluck e Sacchini, e la messa che
egli compose alla memoria di quest'ultimo, fu riconosciuta degna da
tutti gli artisti del talento dell'uomo immortale, che gliel'aveva
inspirata. Nel 1776 egli pubblicò una traduzione francese dell'arte del
canto figurato di G. B. Mancini.

DESBOUT (Luigi), chirurgo e maestro de' studenti dell'ospedale militare
in Livorno, ove diè al pubblico nel 1780, _Ragionamento
fisico-chirurgico sopra l'effetto della musica nelle malattie nervose_,
in 8º. A questa dotta opera diede occasione una felice cura per mezzo
dell'Armonia nella persona della Sig. Settimia Tedeschi di Livorno,
fanciulla Ebrea. Questa cura viene ivi esattamente descritta, e serve
poi di introduzione il racconto succinto che fa l' A. dei più portentosi
effetti della musica su' corpi animali, e sull'animo degli uomini,
secondo che gli scrittori hanno trasmesso alla nostra memoria. Di più ci
dimostra com'ella possa applicarsi con esito felice in alcune morbose
affezioni, e come sia stata di fatto applicata in moltissimi casi, che
gli antichi e i moderni raccontano, e che egli con particolare
erudizione raccoglie: la parte ultima, cioè quella dove l' A. dà un
saggio generale del modo, con cui la Musica può risolvere la causa
promovente le malattie nervose, e specialmente le convulsioni, è la più
ingegnosa e la più dotta, e mostra com'egli sia corredato di buoni
principj fisici. Egli così conchiude: "Da questa nostra asserzione non
si creda però, che con il per altro dotto e stimabilissimo Giov. Porta,
vogliamo fare della musica un rimedio universale, il quale al parer
nostro non esiste, se non se nell'imperio delle chimere, ma bensì
vorremmo insinuare di fare uno studio serio per conoscere i casi, ove
può giovare, e quali generi di musica sono i più confacenti alle varie
specie di malattie, per le quali è applicabile, per indi farne un uso
saggio e più comune di quello che si fa, nei mali isterici, convulsivi e
ipocondriaci, posciachè quando non se ne traesse altro vantaggio, almeno
si otterrebbe quello di suggerire un rimedio piacevole a tutti, agente
non meno sopra la spirito, che sopra il corpo." L'autore passò quindi al
servigio dell'Imperatore delle Russie col titolo di primo Luogotenente e
Chirurgo (_V. Lichtenthal, p. 82_). Questo libro di M. Desbout è stato
da lui stesso tradotto in francese, e stampato a Pietroburgo nel 1784.

DESCARTES (Renato), filosofo rinomatissimo, nato nel 1596. Durante il
suo soggiorno a Breda, scrisse nel 1618, in età di 22 anni, il suo
_Compendium musicæ_, nel quale stabilì per principio che la terza
maggiore dee riporsi tra le consonanze perfette; ma avendo riguardata
quest'opera come molto imperfetta, non volle mai permettere che fosse
data al pubblico. È verisimile che fosse stata dopo la di lui morte
pubblicata da Beckmann a Utrecht nel 1650. Nel 1653, fu tradotta in
inglese; nel 1659 comparve la seconda edizione originale a Amsterdam.
Trovasi ancora questo Compendio musicale di Cartesio alla fine della di
lui Geometria impressa colà nel 1683, in 2 vol. in 4º e ristampata a
Francfort in 4º, fig. 1695. Il padre Poisson dell'Oratorio lo tradusse
in francese, e pubblicollo a Parigi nel 1668, col titolo di _Abrégé de
la musique par M. Descartes, avec les éclaircissemens nécessaires_.
Cartesio morì in Svezia presso la regina Cristina nel febbrajo del 1650.

DESESSARTS (Giov. Carlo), dottore reggente delle facoltà di medicina di
Parigi, e uno de' primi membri dell'Instituto di Francia, celebre per
più opere sulla sua professione e di letteratura, morto in Parigi li dì
13 Aprile 1811, lasciato avendo un'eterna rimembranza de' suoi talenti e
delle sue virtù all'umanità, di cui fu sempre il benefattore. Nel 1803
presentò egli all'Istituto nazionale una sua _Mémoire sur la Musique_,
nella quale ingegnosamente sviluppa le difficoltà che si oppongono a far
uso della medesima come rimedio nelle malattie, e co' lumi della fisica
ne dimostra i salutevoli effetti. "Si è provato, egli dice, che i suoni,
con saggia economia gradatamente usati, producono nell'uomo delle idee,
de' pensieri diversi da quelli che l'occupavano, e fanno nascere in lui
delle commozioni, alle quali in niun conto la volontà vi ha parte. Si sa
inoltre che queste commozioni, quasi sempre d'accordo con l'intensità
de' suoni, operano dei straordinarj cambiamenti nelle funzioni animali,
e si è più volte osservato che cotesto accordo ha gradatamente portati
alcuni infermi a' più violenti eccessi, di cui alcuna salutevole crisi
ne è stata la conseguenza." Egli è in oltre insieme con M. Barbier,
autore della _Nouvelle Bibliothèque d'un homme de goût_, 4 tomi, in 8º,
a Paris 1808, dove fra gli altri, alcuni autori rapporta su la musica, e
dà un saggio delle loro opere.

DESIDERI (Girolamo), letterato di Bologna del 17º secolo, è autore di un
_Discorso della musica_, nel quale tratta di diversi stromenti di
musica, e de' loro inventori. Questo trattato è tra le _Prose degli
Accademici Gelati di Bologna_, 1671, in quarto.

DESMARCHAIS (Cav.). Nel viaggio, che il Pad. Labat pubblicò in 4 vol. in
8vo, sotto il titolo: _Voyage du chev. Desmarchais_, etc. si trovano
molte memorie sulla musica degli abitanti del regno di Juida
nell'Africa, e i disegni de' loro stromenti. Mitzler ha tradotto di
quest'opera tutto ciò che ha rapporto alla musica, e l'ha inserito nel
terzo volume, p. 372 della sua biblioteca, con aggiugnervi le copie de'
disegni.

DESPAZE (M.), poeta francese tuttora vivente, nel 1800 diè al pubblico
_Les Quatre Satires ou la fin du 18 siècle_, in 8vo, che assicurano al
loro autore un luogo distinto tra i poeti satirici: la prima è diretta
contro i musici, che non amano se non il _pathos_ (ossia la musica che
muove solo le passioni) e 'l fracasso. Le altre tre sono contro gli
attori della scena francese, contro le persone di lettere, contro i
costumi del suo tempo, e contro i partiti. (_Desessarts Bibl., t. 2_)

DESSAULT (M.), medico di Bordeaux, nelle sue opere tratta della parte
che può aver la musica nella medicina. Egli assicura essersene servito
con gran successo pelle morsicature di cani arrabbiati, e che l'adoperò
pure con profitto nella tisi. (_V. Mojon, Lichtent., Hanauld, e
l'Enciclop._)

DEVISMES (Giacomo), direttore della R. Accademia di musica in Parigi, a
cui dee la Francia la rivoluzione musicale per le opere ch'egli fece con
impegno rappresentare di Piccini, di Gluck, d'Anfossi e di Paesiello e
Sacchini. Nel 1806, egli pubblicò un'opera col titolo di _Pasilogie_, ou
_de la musique considérée comme langue universelle_. Mad. Moyroud
Devismes sua sposa è eccellente sonatrice di piano-forte, e mise in
musica il _Prassitele_ che fu molto applaudita sul teatro. Steibelt le
ha dedicato la sua opera IV, che è l'una delle migliori sue
composizioni.


DIANA (Paolo), nato a Cremona verso il 1770, in età di 12 anni venne a
Napoli, per essere ricevuto nel conservatorio della _Pietà_, e studiare
sul violino in cui mostrava già una mirabil forza. La natura lo guidò
forse meglio de' suoi maestri, fornito avendolo di un coraggio
straordinario per la difficoltà, d'una immaginazione florida e ricca per
improvvisare, e d'una rara espressione per eseguire gli adagio. Ecco un
tratto che dipinge l'originalità del suo carattere. Obbligato a lasciar
Napoli, allora in guerra con la Francia, venne in Milano, e presentossi
al Sig. Rolla per ricever lezioni da lui. Questi si negò riconoscendo in
lui un talento che non aveva più bisogno di guida. Il Cremonese lo pregò
di dargli almeno le regole della composizione, nè riuscì anche in
questo. Offeso di una simile ostinazione, trovò l'occasione di
vendicarsene un poco appresso. Rolla componeva allora un concerto,
ch'egli doveva eseguire in una solennità vicina. Per più giorni, Diana
attese i momenti che l'altro studiava, copiò sotto alle sue finestre gli
_a solo_ e le _idee_ che potè raccorre, e se ne formò uno schizzo per un
concerto. Tre giorni innanzi la festa, invitò gli amatori di Milano a
sentirlo in una chiesa, secondo l'uso d'Italia. Professori, dilettanti
accorsero in folla, e Rolla tra gli altri; ma quale fu la sua sorpresa
nel riconoscere, a misura che quegli sonava, le idee del concerto che da
gran tempo egli preparava per la solennità che doveva aver luogo tre
giorni dopo? Diana è attualmente in Londra, direttore dell'orchestra del
concerto degli amatori.

DIDEROT (Dionigio), nato a Langres nel 1713, e morto in Parigi nel 1784,
repentinamente all'alzarsi da tavola. Vien egli considerato come uno de'
primi filosofi del secolo 18.º, a cui principalmente si debba la vasta
impresa dell'Enciclopedia. Noi quì non lo consideriamo che nella parte
delle sue opere, la quale ha rapporto alla musica. Tra queste vi ha,
_Lettre sur les sourds et muets, à l'usage de ceux qui entendent et qui
parlent_, 1751 in 12º. L'autore sotto questo titolo dà delle riflessioni
sulla metafisica, sulla poesia, sulla _musica_, ec., dove vi ha delle
buone vedute ed altre ch'egli non mostra se non imperfettamente: benchè
proccuri di esser chiaro, non sempre però si capisce. L'oscurità è un
difetto, di cui più volte è stato egli accusato: vi si trovano
tuttavolta degli eccellenti principj di acustica, ch'egli tratta da
geometra e da fisico. Veggasi il 2º tomo della bella edizione delle
opere di _Diderot_, pubblicata dal suo amico M. Naigeon nel 1798. In
questo volume trovasi: _Projet d'un nouvel orgue, et Observations sur le
cronomètre_.

DIDIMO, figlio di Eraclide, nacque in Alessandria probabilmente sotto
Tiberio. Vedendo il favore che Nerone mostrava a' musici, musico e
cantore insigne, ch'egli era, secondo Suida, scrisse un'opera di musica,
ed un'altra, secondo Porfirio (_ne' Com. a Tolom._) della differenza de'
due sistemi pittagorico ed equabile, ossia aritmetico ed armonico.
Tolomeo ci conservò le serie armoniche di Didimo, e il dotto Requeno le
ha provate sullo stromento _canone_, e ne ha dato il suo saggio, che può
vedersi nel tom. 2 della sua opera (_pag. 103_). Egli vi confuta il P.
Martini, il quale crede che Didimo co' suoi tuoni maggiori e minori
abbia facilitato la strada ai moderni per il loro sistema: la citazione
ch'egli fa di Tolomeo a questo proposito, è stata provata falsa
dall'accurato Requeno.

DIOCLE d'Elea, scolare di Gorgia di Lentini, e scrittore di musica verso
il quinto secolo innanzi l'era volgare. Secondo il Vossio e il Fabricio
dicesi che i _trattati musicali_ di Diocle siano tuttora nascosti in
alcuni angoli delle biblioteche d'Italia (_V. Suid. in Alcidam_).

DIODORO, musico greco, favorito di Nerone, diè maggior estensione al
suono del flauto, e ne accrebbe i fori. Nerone stimavalo al segno di
fargli fare l'ingresso trionfale in Roma sul carro imperiale (_V. Sveton
Cæs._)

DIONISIO (Elio) di Alicarnasso, detto il giovane per distinguersi dal
suo celebre avolo dello stesso nome, fiorì al tempo dell'Imperadore
Adriano. Aveva egli scritto in trentasei libri la _Storia della musica_:
altri ventidue di _Questioni musicali_, e cinque libri intorno a quello
che aveva scritto Platone di quest'arte nel trattato della _Repubblica_
(_V. Suid. e Fabric._) Porfirio lo cita ne' suoi comenti sugli
_Armonici_ di Tolomeo.

DIORION era un musico greco, di cui Ateneo ci riferisce questa storia.
In un viaggio nell'Egitto, egli era venuto a Milos, e non avendovi
potuto trovare alloggio, si riposava in un bosco sacro vicino
della città. _A chi è dedicato questo tempio?_ domandò ad un
prete -- _Straniero, a Giove ed a Nettuno -- E come trovar alloggio nella
vostra città, se gli dei medesimi vi si alloggiano due a due._

DITTERSDORFF (Carlo), compositore stimatissimo dell'Allemagna, di cui il
vero nome di famiglia è _Ditters_. L'Imperatore Giuseppe II, per
ricompensare i suoi gran talenti, gli accordò nel 1770 lettere di
nobilitazione, gli diè il nome che porta oggidì, e lo dichiarò signore
delle foreste nella Silesia austriaca. Egli è eccellente nella musica
strumentale, che per lo più è impressa. Nel 1785, stamparonsi in Vienna
le sue _Metamorfosi d'Ovidio_, ossia 15 sinfonie contenenti ciò ch'egli
ha sentito alla lettura di questi poemi: elleno incontrarono la
soddisfazion generale. Si ha di lui l'_Ester_, oratorio che diessi per
due volte nel 1785 in beneficio delle vedove de' musici, e fu accolto
ciascuna volta con grandi applausi. Per il medesimo oggetto diè egli
l'oratorio _Giobbe_ nel 1786. L'opera buffa il _Medico e lo Speziale_
nel teatro di Vienna ebbe tal favore in quello stesso anno, che ad una
sua rappresentazione assistendo Giuseppe II, non isdegnò di mostrare co'
suoi applausi e battimenti di mano al momento che Dittersdorff entrava
nell'orchestra, tutto il piacere che ne provava. _L'Artifizio per
superstizione_, _l'Amore agl'incurabili_, e il _Democrito corretto_,
altre di lui opere in musica, comparvero in Vienna dopo il 1788.

DIVISS (Procopio), nato in Boemia, è l'inventore di uno stromento di
musica a cui diè il nome di _Denis d'or_. Si assicura ch'egli dà i suoni
di quasi tutti gl'instromenti a fiato e da corda, e ch'è suscettibile di
130 variazioni. Si suona come l'organo, colle mani e co' piedi. Il
Vescovo di Bruck Giorgio Lambeck, ne possedeva uno nel 1790, e manteneva
un musico per sonarlo. Diviss morì pastore a Prenditz nella Moravia nel
1765. Si pretende in Alemagna, ch'egli avesse inventato il parafulmine
lungo tempo prima di Franklin.


DODART (Dionigio), medico del re, e dell'Accademia delle scienze morto
nell'anno 1707. Si ha di lui: _Mémoire sur la voix de l'homme et ses
différens tons, avec deux supplemens_ (_V. Mem. de l'Ac. 1700_).
L'autore vi fa delle ricerche su la maniera, con cui la voce forma i
suoni musicali, ma non tutte sono da approvarsi secondo le osservazioni
e li sperimenti che ne ha fatto il dotto _Eximeno_ (_nel lib. 2, c. 5,
p. 149_).

DOERNER (Giov. Giorgio), organista a Bitterfeld, fece imprimere nel
1743, _Épître au docteur Mitzler sur l'origine du son, et des tons
principaux_.

DONI (Ant. Franc.) pubblicò in Venezia nel 1544, _Dialoghi della musica_
che il dottor Burney mette tra i libri rari, per non averne venduto che
un solo esemplare nella famosa libreria del P. Martini, e di cui ne ha
egli una gran parte trascritto.

DONI (Giov. Batt.), patrizio fiorentino, professore di eloquenza e
membro delle Accademie di Firenze e della Crusca, scrittore elegante
insieme e profondo teorico, morto quivi nel 1647 d'anni 53. Ecco i
titoli delle opere da lui pubblicate: _Compendio del trattato dei generi
e modi della musica_, Roma 1636, in 4º. _De præstantia musicæ veteris_
1647, in 4º. _Trattato sopra il genere enarmonico. Cinque discorsi sopra
gl'istrumenti di tasti ec. Dissertatio de musica sacra vel
ecclesiastica, recit Romæ_ an. 1640. _Della musica scenica e teatrale._
Tutte coteste opere e molte altre di Doni sono state raccolte e stampate
in Firenze in 2 vol. in fol. nel 1763, alla quale edizione ebbero parte
più cel. letterati come: _Gori_, _Passeri_, ed il P. _Martini_ ne
compilò il copiosissimo indice, sotto il seguente titolo: _Io: Bapt.
Doni Florent. opera, pleraque nondum edita, ad veterem musicam
illustrandam pertinentia, ex autographis collegit et in lucem proferri
curavit Franc. Gorius, absoluta vero op. et stud. J. B. Passerii._
Tuttavia molte opere di Doni rimangono ancora inedite, non meno delle
sopraddette pregevoli, di _Lettere_, di _Dissertazioni_, di
_Ragionamenti_ ec. di cui ne ha dato il catalogo nella di lui vita il
Sig. Canon. _Bandini_, bibliotecario della Lorenziana di Firenze (_V.
Histoir. de la Litter. d'Ital. par A. Landi, t. 5, p. 163_). Doni nella
sua opera intitolata _Lyra Barberina_ (in memoria d'Urbano VIII, che
l'onorò di sua amicizia,) o _Amphichordum_ dà la descrizione, e spiega
l'uso di questo istrumento di sua invenzione. Ma ecco dove egli è men
riuscito: pretese egli trovare l'antica lira de' greci. "Raccoglie
perciò i monumenti appartenenti a questo stromento, si fa delle
difficoltà, tenta di scioglierle, e sorte del gran mare delle sue
ricerche con presentar all'Europa per termine delle sue fatiche una
chitarra pregna di molti chitarrini, confessando egli stesso, non essere
questo stromento degli antichi, ma parto solamente della sua
immaginazione. Egli è tanto complicato, che niuno l'ha curato, nè
fabbricato dopo la sua morte." Questo si è il giudizio che ne dà
l'accurato Requeno (_Tom. 2. p. 415_). Doni frattanto, per le altre sue
fatiche sulla musica, meritamente ha riportati gli elogj di Rhenesio, di
Gassendi, di apostolo Zeno, del dotto Burney e del Martini.

DORAT (Claudio Gius.), nato a Parigi nel 1734 ed ivi morto nel 1780.
Egli divise quasi con Voltaire la pubblica attenzione (_V. Biblioth.
d'homme de goût, t. 1, Paris 1808_); il suo _Poema sopra la declamazione
teatrale_ in tre canti, pubblicato nel 1767, in 8º, stabilì la sua
riputazione. Nell'ultimo Canto egli tratta dei _Drammi in musica_, e
vien riguardato come il migliore.

DOURLEN (Vittore), allievo di Gossec, ottenne nel 1806 il gran premio di
compositore proposto dall'Istituto nazionale; ed in questa qualità andò
in Roma alla scuola delle Belle Arti. M. Lebreton secretario della
classe delle bell'arti dell'Istituto, nel suo rapporto letto il dì 1
ott. del 1808, parla con elogio di un _Dies iræ_ che _Dourlens_ fece
eseguire in Roma. "Questo canto di desolazione e di terrore, egli dice,
è ben concepito, ben condotto, ben scritto. Veri ne sono i motivi,
variati e non escon mai da quel tuono solenne e malinconico, di cui la
tristezza ne forma il pregio. In questo bel pezzo di musica religiosa la
parte vocale vien trattata con una nobile semplicità." Di ritorno
dall'Italia egli ha composto pel teatro _Filoclete_, _Linneo_, e la
_Dupe de son art_.

DOUWS, Mansionario in una chiesa nella Frisia, pubblicò a Francker nel
1722, un'opera assai mediocre intitolata: _Traité de la musique et des
instrumens de musique_.


DRAGHETTI (il P. Andrea). Ges. professore di metafisica in Brera
pubblicò in Milano nel 1771, una _Dissertazione su la musica_, nella
quale considerando le consonanze e le dissonanze quasi altrettante
grandezze propone la curva musica. A questa oppose il p. Sacchi la dotta
opera _Della legge di continuità nella Scala musica_, Milano ec. "Gli
esempj, egli vi dice con molta verità, di chi volle trasportare alle
Metafisiche cose le matematiche espressioni, e con curve e con formole
sviluppare la teoria del commercio, rappresentare l'accrescimento e la
decadenza delle scienze, i progressi dello spirito umano ed altre sì
fatte cose, in vece d'incoraggire, dovea allontanare l'autore dal
proporre la sua _curva musica_. Simili ghiribizzose espressioni dalle
quantità trasportate ad altri enti, che non hanno con quelle relazione
alcuna fissa, portano a conseguenze false ed inintelligibili. La smania
di parlar sempre in tuono matematico ha corrotta la semplicità del
linguaggio, ed oscurata non poco la precisione delle idee metafisiche.
Non lo ripeteremo mai abbastanza. Le scienze hanno tutte il loro
carattere, e si deformano quando vuolsi il carattere di una applicare
all'altra ec." Malgrado queste inconcusse verità e la dotta confutazione
del Sacchi, volle sostenere ancora l'arrogante Gesuita il suo svarione,
e pubblicò in Milano nel seguente anno _Replica del P. Draghetti_, a cui
quegli credette miglior partito di non più rispondere.

DRESLEN (Ernesto), uno de' più pregevoli cantanti dell'Opera italiana in
Germania, apprese a Greussen, dove era nato, i primi elementi di musica,
visitò quindi l'Università di Hall, di Jena e di Lipsia, dove si formò,
restandovi sino al 1656, sul violino e nel canto. Alcun tempo di poi,
venne a Bayreuth, ove dopo aver ancora preso alcune lezioni dalla cel.
cantatrice Turchotti, entrò nella cappella del Margravio, e nominato
poco appresso secretario della camera delle finanze. Egli nel 1773, fece
sentirsi in Vienna dinanzi all'Imp. Giuseppe II, ed impegnossi come
cantante all'Opera di Cassel, ove morì nel 1779. Egli è anche un buon
scrittore su la musica. Abbiamo di lui in tedesco: 1º. _Frammenti d'idee
dello spettatore di musica su i progressi della medesima in Allemagna_,
Gotha 1764; 2º. _Riflessioni sulla rappresentazione dell'Alceste_,
Erfurt 1774; 3º. _Scuola di teatro per gli Alemanni, intorno all'opera
seria_, Annover 1777; 4º. _Alcune cantate a parte, e collezioni delle
medesime_. Segli attribuisce in oltre la Dissert. sull'opera italiana di
Benda, rappresentata a Gotha, che è inserita nel 1º vol. delle _Novelle
musicali_ (_V. Neusel Miscell. e Cramer, Magazin, an. II_).

DRYDEN (John), cav. poeta laureato, nato nella contea di Northampton
ebbe per maestro a Westminster il Dr. Busby, e fu uno dei primi membri
della società R. di Londra. All'avvenimento di Giacomo II al trono, egli
abbracciò la Rel. Cattolica, e divenne di lui istoriografo: morì in
Londra nel 1701. Acquistossi una fama immortale sì per le opere che ha
lasciate, come per le sue poesie. La sua Ode _sublime_ _Al potere
dell'Armonia_ per la festa di santa Cecilia, gli dà il diritto di esser
citato in quest'opera. Più celebri compositori l'han messo in musica,
come Hendel e Gluck. L'Ode di Dryden diè l'idea a Pope di comporne una
su lo stesso soggetto, ma i pensieri di Pope non hanno la stessa
sublimità. Si ammira il potere della musica sull'anima di Alessandro in
tutto il corso di quest'Ode, e si resta intenerito della disavventura di
Orfeo in quella di Pope. La prima è scritta con tutto il fuoco del
genio, e la seconda dee il suo merito all'armonia imitativa de' versi.
L'Ode di Dryden è il capo d'opera della poesia lirica. Essa ha avuto
molti traduttori francesi come Dorat, Trochereau, ed Hennet. M. de
Valmelete, abile violinista, ne ha fatta un'elegante imitazione, che si
trova nelle _Quatre Saisons du Parnasse_ Automne, 1805 (_V. Biblioth.
d'un homme de goût, tom. 1_).


DUBOS (l'Ab.), secretario perpetuo dell'Accademia francese, morto in
Parigi nel 1742. I suoi viaggi in Italia, in Allemagna, in Inghilterra e
in Olanda acquistar gli fecero delle cognizioni profonde nella poesia,
nella pittura e nella Musica, e noi gli dobbiamo un'eccellente opera
intitolata _Reflexions critiques sur la poesie, sur la peinture et sur
la musique_, la di cui seconda edizione è del 1770, in tre vol. in 12º.
"Quel che rende pregevole quest'opera, (dice l'autore del secolo di
Luigi XIV, Voltaire) egli è, che non vi ha se non pochi errori, e molte
riflessioni vere, nuove e profonde. Manca non per tanto d'ordine e
principalmente di precisione: ma lo scrittore pensa e fa pensare. Egli
non sapeva frattanto la musica, ma aveva molto letto, veduto, inteso, e
molto aveva pensato, e niuno ha meglio di lui ragionato intorno a tutte
queste materie. L'antica letteratura eragli così nota come la moderna, e
sapeva le lingue dotte e straniere, quanto la sua propria."

DUBUGARRE, maestro del S. Salvadore in Parigi, pubblicò nel 1754
un'opera assai mediocre sotto il titolo: _Méthode plus courte et plus
facile pour l'accompagnement du clavecin_, con alcune domande e
risposte, perchè lo studente imparandole a memoria, potesse essere
esaminato dai parenti stessi nell'assenza del maestro.

DUCERCEAU (Giov. Ant.), gesuita nato a Parigi, e morto a Veret nel 1730.
Oltre le opere ch'egli ha lasciate, nelle _Memorie_ di Trevoux vi ha
molte di lui _Dissertazioni sull'antica musica_, ch'egli scrisse contro
il sentimento di Burette, e che oggidì più non meritano di esser lette.

DUCLOS, nell'antica Enciclopedia a l'artic. _Déclamation_ vi ha di lui
la spiegazione fisica delle diverse specie di _voce_. Un altro _Duclos_,
meccanico di Parigi, nel 1787 presentò alla Scuola reale, un
_ritmometro_ di sua invenzione, in cui si riconobbe una superiorità
sopra tutti gli stromenti presentati sino allora in questo genere.

DUMAS (Luigi), nato a Nimes nel 1676. Le matematiche, la filosofia, e le
lingue l'occuparono interamente: il suo spirito era assai metodico ed
inventore; la sua immaginazione viva e feconda. Egli morì nel 1744.
Abbiamo di lui: _L'art de transposer toutes sortes de musique sans être
obligé de connoitre ni le tems, ni le mode_, a Paris 1711 in 4º. Molti e
tra gli altri Rousseau hanno proposto sì fatti sistemi curiosi ed
inutili: "ma siccome nel fondo (_dice questo stesso filosofo_),
correggendo gli antichi difetti co' quali si è fatto già un uso, non
facevamo tutti che sostituire degli altri, di cui si ha ancora da
acquistar l'abito, io credo che il pubblico saggiamente ha fatto di
lasciar le cose come sono, e di rimandar noi ed i nostri sistemi nel
paese delle vane speculazioni." (_Dictionn. art. character. de musiq._)

DUMONT (L'Ab.). Se gli dee l'invenzione d'un grande istromento di
musica, a cui diè il nome di _Consonante_, e che partecipa del cembalo e
dell'arpa. La sua forma è di un gran clavicembalo messo a piombo su d'un
piedistallo che ha le corde dalle due parti della sua tavola, le quali
si toccano della stessa maniera che nell'arpa. (_V. Encyclop. method. de
musiq. p. 315_).

DUNI (Egidio Romualdo), nato nel 1709, a Matera nel regno di Napoli, fu
messo all'età di nove anni nel conservatorio della _Pietà_, dove studiò
sotto il celebre Durante. Assai giovane fu ricercato in Roma per
comporvi un'opera; e trovossi, con suo disgusto, in concorrenza con
Pergolese, di cui era grand'ammiratore ed amico. Fu eseguita da prima
l'opera di Pergolese, che si ricevette assai male; e pochi giorni
appresso, quella di Duni incontrò moltissimo: ma in vece di andar
superbo di quell'avventura, egli disse, consolandolo a Pergolese: _O mio
amico! o mio maestro, costoro non ti conoscono!_ Una musica naturale,
variata e pittoresca, una deliziosa e soave melodia era il distintivo
carattere delle composizioni di Duni. Quando se gli voleva opporre
ch'egli non faceva fracassi: _Io bramo_, rispondeva, _lunga vita al mio
canto_. Marmontel, nel suo poema inedito su la musica, impiega più versi
nel far con ragione l'elogio di questo grande artista. Egli morì il dì
11 giugno del 1775 nel 66º anno di sua età.

DUNSTABLE (Giov.), così detto dal luogo della sua nascita presso Bedford
in Inghilterra, morto nel 1453 o 1458, che alcuni scrittori Tedeschi,
tra' quali Marpurg, hanno confuso fuor di proposito con Dunstano Vescovo
di Cantorbery, il quale viveva quattro secoli prima. Quest'autore
contribuì ai progressi della musica in Inghilterra, e dell'arte in
generale d'una maniera assai considerevole, cosichè alcuni scrittori
poco giudiziosi e male instruiti gli hanno attribuito l'invenzione del
contrappunto, assurdità dimostrata da tutti i monumenti storici (_V.
Encyclop. method. art. contrepoint p. 347_). Quel che vi ha di vero egli
è, che gl'Inglesi, a riserba di poche eccezioni, sono stati in ogni
tempo i più cattivi musici dell'Europa, e che il solo merito, che essi
abbiano nella musica, si è di saperla pagar bene. Il trattato di
Dunstable intitolato _De mensurabili musica_, si è perduto, ma ne han
fatto menzione alcuni scrittori di quel tempo, o poco posteriori, come
Tomm. Morlay, e Gaffurio.

DUNSTANO, vescovo di Cantorbery sulla fine del 10º secolo, era assai
perito nella musica di quel tempo, e dicesi di aver inventata un'arpa
assai singolare che sonava da se sola, per cui, in que' tempi di
profonda ignoranza fu accusato dinanzi al re di magia. Oltracciò diede
egli un organo alla badia di Malmesbury, stromento che cominciava allora
a divenir comune, e fece di poi lo stesso regalo a molte chiese, o
monasteri. Alcuni scrittori Tedeschi lo han confuso con Dunstable, come
poco fa si è detto. Dunstano morì nel 988 (_V. Enciclop. method. p.
81_).

DURANTE (Francesco), nato in Fratta vicino a Napoli nel 1693, fu allievo
nel conservatorio di S. Onofrio sotto la direzione del celebre
Alessandro Scarlatti. Venne in Roma spinto dalla fama di B. Pasquini e
di Pittoni: faticò cinque anni sotto questi due gran maestri, ed apprese
dal primo l'arte del canto e della melodia, e dall'altro tutte le
risorse del contrappunto. Tornò, quindi in Napoli, e diessi alla
composizione; ma travagliò quasi unicamente per la chiesa, e nulla
scrisse mai pel teatro: nel catalogo delle sue opere non veggonsi in
fatti che pochissime cantate e duetti da camera, ed un picciol numero di
musica strumentale. Il genere di musica da chiesa e gli studj furono
dunque gli oggetti, a' quali diessi principalmente. Per il genio e
l'arte che vi diè a divedere, egli pervenne all'acquisto del più sublime
grado di gloria, e ad essere riguardato come il più classico di tutti i
moderni maestri. Durante è quegli che ha stabilita la recente tonalità;
in questa parte egli è ciò che fu il Palestrina nel genere antico, se
pure nol sorpassò. Niuno ha saputo meglio di lui l'arte di fissare il
tono, di guidare la modulazione e di stabilire un'armonia ben conforme
al senso della frase musicale. A tal riguardo merita egli di servir di
modello a tutti i compositori per l'avvenire, ed egli è la più sicura
guida che possa adottarsi. In quanto al genere di sua composizione, i
motivi sono semplici, ed a primo colpo d'occhio sembrano anche mediocri;
ma sono realmente così ben concepiti, e maneggiati con tant'arte e genio
che sa trarne effetti prodigiosi. Egli sa applicarvi tutte le forme
immaginabili, e non mai se non quelle che convengono, di modo che sa
sempre interessar l'ascoltante, e gli lascia il desiderio d'intenderlo
ancora; lo che tanto più è sorprendente che la sua maniera è severa e
seria, ed in generale poco egli sacrifica alle grazie. Al merito di
esser divenuto Capo-scuola e modello per le sue composizioni, unì
Durante anche quello di essere stato un gran professore. Sino dal 1715,
egli era maestro del conservatorio di _S. Onofrio_: era ancora alla
testa di quello dei _Poveri di G. C._ quando il cardinale Spinelli,
arcivescovo di Napoli, lo distrusse per farne un seminario. Dalla sua
scuola sono sortiti i più illustri compositori delle generazioni
posteriori. Tali furono Pergolese, Sacchini, Piccini, Terradeglias,
Guglielmi, Traetta, Dol, Finaroli, Speranza, che tanto han reso celebre
la scuola di Napoli nel 18º secolo. In una parola, tutta l'attuale
scuola non è che un'emanazione di quella di Durante. Egli era un uomo
flemmatico, sofferente, imperturbabile, e superiore a tutte le
traversie: ebbe tre mogli, la prima delle quali fu una vera _Santippe_,
che col suo imperioso carattere, co' suoi capricci, e soprattutto colle
sue dissipazioni per giocare al lotto, tenne in continuo esercizio, e
pose alle più ardue prove la di lui pazienza. Obbligavalo a faticare,
sino a privarlo dell'ore necessarie per il sonno. In occasione di un
giro, ch'ei fece per l'Italia, al suo ritorno trovò vendute tutte le sue
carte, il di cui prezzo era stato erogato dalla moglie in soddisfare
l'accennata sua passione: e però gli fu d'uopo ricominciar da capo a
comporre la sua musica per le chiese. Quando finalmente ebbe la sorte,
che il cielo il liberò da una sì tormentosa compagna, sposò la propria
serva; e morta indi ancor questa, si maritò pure con un'altra donna di
suo servizio. Per un atto singolare della sua filosofica
imperturbabilità si è rimarcato, che in occasione di aver perduta la
seconda, cui teneramente amava, non solo dispose egli senza la menoma
agitazione tutto quel che occorreva pe' di lei funerali; ma dippiù nelle
preci, che fece cantare in casa, presente il cadavere della medesima,
assistette egli stesso di presenza e regolò colla battuta i cantanti.
Quest'uomo invidiabile ugualmente pel suo carattere, che per la sua
abilità cessò di vivere in Napoli nel 1756, in età di sessant'anni in
circa. Le di lui composizioni dovrebbero essere in tutte le scuole ed i
conservatorj di musica, come son divenuti classici i suoi _Partimenti_
in tutta l'Europa. Il dotto _Carpani_ saggiamente riflette sul motivo
perchè le opere del _Carissimi_, del _Pergolesi_, del _Durante_, per
quanto ancora si vantino per tradizione, hanno molto scapitato nelle
nostre orecchie? "Ancora le giudichiamo venerabili, egli dice, ma quasi
ognuno preferisce d'udire un rondò d'_Andreozzi_, un quartetto di
_Tarchis_, una scena di _Mayer_, ed anche di men pregiati scrittori,
anzichè alcuna di quelle composizioni che si credevano il _non plus
ultra_ della musica da' nostri antenati. Donde ciò, se non dal non
esservi un vero bello riconosciuto, e canonizzato per tale nella
musica?" (_Lett. XI._)

DURIEU (M.) pubblicò nel 1793, in fol. _Nouvelle Méthode de musique
vocale, a Paris_, come ancora _une Méthode de violon_. Queste due opere
gli han meritato un posto tra i buoni professori per l'ammaestramento.

DUSSECK (Giovan Luigi), nato a Czalau in Boemia nel 1760, da una
famiglia che ha da gran tempo prodotto più bravi artisti; dall'età di
dieci anni cominciò i suoi studj in uno de' primi collegj
dell'università di Praga. Oltre la letteratura antica e moderna coltivò
la musica, e profittò moltissimo delle lezioni di un benedettino, che lo
esercitò in tutti i contrappunti. In Amburgo ebbe la sorte di vedere il
celebre Emmanuele Bach, e di profittar de' suoi consigli: partì quindi
per Pietroburgo, e fu trattenuto dal principe Radzwill che gli propose
un vantaggioso partito. Alcun tempo di poi venne in Parigi, ma la
rivoluzione l'obbligò ben presto a partire, passò in Inghilterra e restò
in Londra nel 1800. A quest'epoca, pensò egli di riveder la sua patria,
dove viveva ancora suo padre celebre organista, cui da 25 anni non aveva
più veduto. Mr. de Talleyrand, principe di Benevento lo volle quindi in
sua casa, ed egli morì in Parigi in marzo 1812 di quarantadue anni.
Questo celebre artista pubblicò 70 opere per il forte-piano, tra le
quali distinguonsi le _Adieux à Clementi_, e le _Retour à Paris_; a cui
in Londra si è dato il nome di _plus ultra_, per opporla ad una sonata
di Woelff detta _Nec plus ultra_: ed in oltre una _Messa solenne_,
composta a Praga, e più _Oratorj_ in tedesco, de' quali il più bello si
è la _Risurrezione_ di Klopstok. Il suo _Metodo per il piano-forte_ in
lingua tedesca, impresso da Breitkopf, è certamente il migliore per i
principianti.

DUVAL (Mad.), celebre cantatrice del teatro serio di Parigi, viveva
ancora nel 1770. Se le dee un buon libro, che essa pubblicò col titolo
di _Méthode agréable et utile pour apprendre facilement à chanter juste
et avec goût_.




E


EASTCOTT (Riccardo), dotto Inglese, pubblicò nel 1793 _Sketches of the
origin_ etc. cioè _Ricerche su l'origine, i progressi e gli effetti
della musica_, un vol. in 8º (_Bent, the Lond. Catal._).


EBELING (Cristof. Daniele), nato a Garmisson, e nel 1784 professore di
storia e lingua greca nel collegio di S. Giovanni d'Amburgo, ha
pubblicata la prima parte di un _Saggio su la formazione d'una
biblioteca di musica_. Egli ha tradotti in tedesco i _Viaggi musicali di
Burney_, ed il _Messia_ di Hendel.

EBERHARD (Giov. Augusto), professore ordinario di filosofia
nell'università di Halle dopo il 1778, pubblicò quivi una _Dissertazione
sul Melodramma_ nel 1788, ed in una sua opera intitolata _Teoria
generale del pensiero e de' sentimenti_, si trova un gran numero
d'interessanti osservazioni relative alla musica.


ECKARD (Giov. Goffredo) venne molto giovine in Parigi per istudiarvi e
professar la pittura. Come il pennello gli dava poco da vivere, gli si
consigliò di professare la musica, che studiato aveva sotto a' più gran
maestri dell'Allemagna sua patria. Era egli assai abile sul
clavicembalo; ma ben comprese che per giungere al primo grado, gli era
d'uopo di un'ostinato travaglio. Per il corso di due anni, dipinse il
giorno per sussistere, e consacrò le notti allo studio della musica: a
un tal prezzo deve egli la riputazione d'uno de' più valenti cembalisti
dell'Europa, pubblicò più opere, e cessò di vivere nel 1809, in età di
75 anni.

ECKELT (Giov. Valentino) fu allievo nella scuola di Gotha e vi apprese
la musica che coltivò quindi ad Erfurt. Avendo acquistate bastanti
cognizioni in quest'arte per occupar qualche posto, intraprese de'
viaggi per farsi conoscere, ed ottenne l'organo di Werningerode, e nel
1703 quello della Trinità a Sondershausen, posto che occupò con gran
successo sino alla sua morte, nel 1732. Benchè vi siano di lui molte
ottime composizioni, egli cercò tuttavia a rendersi principalmente utile
come didattico, e lasciò le seguenti opere: 1. _Experimenta musicae
geometrica_, 1715; 2. _Instruzione per formare una fuga_, 1722; 3.
_Compendio di ciò ch'è necessario sapere per un musico_. La sua
biblioteca musicale, che dirsi poteva allora compiuta, conteneva tutte
le opere pubblicate sino all'epoca della sua morte. Le note da lui
aggiunte a ciascun volume erano una prova della di lui scienza.


EDELMANN (Giov. Federico), nato a Strasburgo nel 1749, valente sonator
di piano-forte, di cui vi ha 14 opere di concerti, e sonate dal 1770
sino al 1790, impresse a Parigi, a Manheim e ad Offenbach, ed alcune
opere per teatro come l'_Arianna a Naxos_ etc. Dopo di avere
rappresentato nella fatale rivoluzione il personaggio di un furioso
demagogo, Edelmann perì egli stesso nel 1794, con suo fratello sopra un
palco, dove aveva sacrificato molte vittime, e con ispezialità il barone
di Dietrich suo benefattore.


ELENA, ateniese, anteriore di età ad Omero, si rese assai celebre nel
canto per la novità e per la grandezza delle sue musicali composizioni;
di essa fa menzione Tolomeo Efestione nel lib. 4º delle sue Storie
presso Fozio (_V. Requeno t. 1. p. 58_).

ELIANO, della scuola dei Platonici, scrisse dei _Comenti_ sul Timeo di
Platone, dove tratta della meccanica del suono, e senza ricorrere alla
mattematica ne spiega i fenomeni per mezzo della fisica. Da alcuni
lunghi passaggi di Eliano rapportati da Proclo (_ad Timæ_), e da
Porfirio (_in Harmon. Ptol._) intorno a questo argomento, si rileva la
scarsezza de' lumi degli antichi in questa scienza. S'ignora il tempo in
cui visse Eliano (_V. Fabric. Bibl. Gr. t. 3_).

ELLIOT (John) diè al pubblico in Londra nel 1769, _Philosophical
Observations on the senses_, etc. cioè: _Osservazioni filosofiche
intorno ai sentimenti della vista e dell'udito, e un Trattato sopra i
suoni armonici_. La quarta sezione si riferisce alla maniera con cui ci
formiamo un'idea de' suoni. Confessa ingenuamente l'autore che rispetto
a ciò non può dir cosa alcuna positiva: desidera solo di risvegliare la
curiosità dei filosofi, e di farla applicare a questo interessante
oggetto: tuttavolta non ne dà nel suo trattato che un superficialissimo
saggio.


EMPEDOCLE di Agrigento in Sicilia, città assai celebre negli antichi
tempi per la coltura delle scienze, e per la sua grandezza, sortì dalla
scuola dei pittagorici con quella superiorità di genio, che non
abbracciando alla cieca la dottrina de' maestri, sa conoscerne il
debole, e divenir egli stesso capo di partito. Egli illustrò la patria
colle sue leggi, e la filosofia co' suoi scritti, tra' quali
distinguevasi particolarmente il suo _Poema_, tanto celebrato da
Lucrezio, e nel quale spiegava con l'armonia i principali fenomeni della
natura. Egli coltivò in fatti la musica, applicandovi il calcolo
all'usanza dei pittagorici, e ne diè lezioni ad alcuni bravi giovani
capaci di fargli onore, dei quali il più illustre fu Archita di Taranto
maestro di Platone. Non men che nella teoria fu egli eccellente nella
pratica, suonava la lira, e con questa accompagnava i suoi versi, le di
cui bellezze, al dir di Laerzio, non avrebbe avuto a schivo lo stesso
Omero. I Greci raccontano delle maraviglie operate da questo filosofo
per mezzo della musica (_V. Porphir. et Jambl._): egli fioriva cinque
secoli prima di G. C. Intorno a lui possono consultarsi fra i moderni
letterati oltre il _Barthelemy_, e _le Recherches sur la vie
d'Empedocle, par M. Bonamy_ nel t. 10 dell'Accad. delle Iscriz., F. G.
Strurz _de vitâ et philosophiâ Empedoclis Agrig. ejusque carminum
reliquiæ_, Lipsiæ 1805, 2 vol. in 8º, ed il nostro dotto ab. Scinà
professore di fisica sperimentale nella R. Università, nelle sue
_Memorie sulla vita e filosofia d'Empedocle_, tom. 2 in Palermo 1813.


ENGEL (Gian-Giacomo), nato a Parchim, nel 1786, direttore del teatro
nazionale di Berlino, e dopo il 1790 del Concerto degli Amatori. Ha
pubblicati più scritti interessanti sulla musica e l'arte mimica, tra i
quali quello sulla _Pittura in musica_, diretto a Reichardt, ch'è stato
tradotto in francese da Arrigo Jansen, in Berlino, 1780 in 8º. Engel
volse in tedesco le _Lettere di Eulero_ sulla musica ad una Principessa
Alemanna.

ENGRAMELLE (P. Gius.) agostiniano, pubblicò in Parigi nel 1775, la
_Tonotechnia, ou l'art de noter les cylindres_, in 8º. Quest'opera nuova
nel suo genere, è la prima che sia stata scritta sopra queste materie, i
fabbricanti avendo fatto sempre un mistero dell'arte loro. Il P.
Engramelle, nell'assemblea delle Belle-Arti 21 aprile 1779, ha mostrato
un instromento di sua invenzione, il quale dà, secondo lui, la divisione
geometrica de' suoni per la più perfetta maniera di accordare
gl'instromenti. Comechè si possa mettere in dubbio la verità de'
principj ch'egli avanza, non dee lodarsi meno frattanto il suo amore per
le arti.


EPICARMO, uomo di spirito come la più parte de' siciliani, al dir di
Cicerone (_De clar. orat. c. 12_), e filosofo, se non fu l'inventore
della commedia, fu certo il primo a dar della regolarità a questo genere
di poesia, come espressamente lo dice Aristotele (_Poet. c. 3_). Alla
commedia puramente recitabile vi aggiunse egli i cori, che di tempo in
tempo divertivano col canto e con la musica. La sua prima commedia sulla
trasmigrazione delle anime rappresentossi nel teatro di Siracusa
all'Olimp. 77; l'autore vi riscosse sommi applausi, ma si tirò addosso
la nimicizia degli altri filosofi per avere divulgato il segreto dei
loro dogmi sulle scene, e quindi fu bandito dal re Gerone. Gli Ateniesi
accolsero l'autore e i suoi drammi con trasporti, come se di fresco
riportato avessero una vittoria. Platone lo riguardò come il più
perfetto scrittore in questo genere, e Plauto, al dir di Orazio (_art.
poet._) se lo propose per modello. Epicarmo fiorì cinque secoli innanzi
G. C.

EPICURO, uno de' più gran filosofi del suo secolo, e forse ancora
dell'antichità, fiorì nell'Attica quattro secoli prima di G. C., e
stabilì la sua scuola in un giardino, dove tranquillamente filosofava
co' suoi amici e discepoli, che a se attaccava con graziose maniere, e
con una dolcezza non disgiunta dalla decenza e dalla gravità. Fra i
piaceri, ch'egli ammetteva nella vita sociale, come non pregiudizievoli
alla filosofia, non esclude la musica, e trattò ancora di quest'arte,
secondo Laerzio, in un libro, che oggidì più non esiste. Il dotto
Requeno è di parere, che costando troppa fatica l'impararla, i suoi
seguaci non si trattennero in coltivarla: "e non si trova, ch'io sappia,
egli dice, un epicureo antico celebre in quest'arte." Ma io piuttosto
sarei di avviso, che siccome si ebbe impegno dagli altri filosofi di
discreditar questa setta, e di porre in odio i loro scritti, così non
sono essi giunti sino a noi, ed assai poco sappiamo della loro storia.
Le stesse opere di Epicuro, che al riferir di Laerzio, sorpassavano i
300 volumi, si sono smarrite. Il di lui _Trattato sulla Natura delle
cose_, che servì di base al Poema di Lucrezio, e di cui non si sapeva
quasi più l'esistenza che per alquante citazioni di antichi scrittori,
sappiamo essersi ultimamente scoverto tra le rovine dell'Ercolano, e che
l'inglese _Haiter_, spedito in Napoli per isvolgere gli antichi volumi
sepolti sotto gli avanzi di quella città, ci fa sperare che ne
pubblicherà quattro libri. Epicuro morì di calcolo in età di 70 anni,
nel 271 innanzi G. C.


ERACLIDE del Ponto, nativo di Eraclea, venne a stabilirsi in Atene, dove
fu discepolo di Speusippo, quindi de' Pitagorici, poi di Platone e
finalmente di Aristotele. Tra le opere di costui si trovano alcuni libri
su la Musica: Ateneo (_libr. 10. Diun._) ne cita il terzo: ma Diogene
Laerzio facendo un catalogo de' suoi scritti, non rammenta che due libri
di lui della musica: ben egli è vero, che nell'articolo precedente egli
dice: _Trattati di Musica di Eraclide, a proposito di quel che di
quest'arte si trova presso Euripide e Sofocle, in 3 libri_: il che
giunto a due libri ne farebbero cinque, ma forse vi ha errore nel testo.
Che che ne sia, Porfirio (_lib. 1, ca. 3, Com. in Harmon. Ptol._) cita
un passaggio _intorno alla musica coltivata da Pitagora_, il quale è
estratto, secondo egli stesso lo dice, da Eraclide del Ponto nella sua
_Introduzione alla Musica_. Egli fioriva quattro secoli prima di G. C.
(_Plutarc. de Mus._).

ERASTOCLE, greco filosofo, fu il primo secondo Aristosseno, che
trattasse in Grecia del _diapason_ e delle sue figure o sieno modi, del
sistema perfetto, del numero e delle differenze degl'intervalli, che lo
formavano: benchè di ciò scrivesse Erastocle da musico pratico senza
dimostrazioni. Lo stesso Aristosseno però fa di costui una severa
critica, attaccandolo di aver fallato fino nelle cose, che si giudicano
col solo senso dell'orecchio (_Aristox. l. 1, Req. t. 1, c. 4_).

ERATOSTENE, celebre matematico e bibliotecario di Alessandria, morto 194
anni prima di G. C., coltivò con successo la poesia, la critica, la
filosofia, le matematiche, e la musica, per cui gli fu dato il nome di
secondo Platone. Trovando egli in discredito il sistema armonico de'
pitagorici, con l'autorità di primo bibliotecario della celebre libreria
di quella dotta capitale, e colla celebrità acquistatasi nel calcolo, si
credè in grado di poter ripigliare i computi numerici, e riformare le
serie armoniche di Archita, di Filolao e di quanti l'avevano preceduto
nello studio della musica. Le sue invenzioni ebbero gran plauso fra'
suoi scolari. Tolomeo lo ha in conto d'uno de' principali musici di
Alessandria. Pappo parla di lui con gran lode. Presso il dotto Requeno
trovansi i numeri della scala diatonica di Eratostene, benchè con
ragione egli creda che la musica abbandonata in balía de' mattematici ne
abbia recato men vantaggio e più discapito (_Tom. 1. p. 231_). Quel poco
che ci resta delle opere di Eratostene è stato ristampato secondo
l'edizione di Oxford del 1672, con dotte note da Conr. Schaubach a
Gottinga in 8º, 1795.


ESCHENBURG (Giov. Gioacchino), professore di belle lettere a Brunswick e
consigliere della corte, nato in Amburgo nel 1743, ha reso molti servigj
alla musica nell'Alemagna per i concerti che stabilì verso il 1770, e
per le opere o traduzioni tedesche di più libri stranieri. Non ne
citeremo che le seguenti: 1. _Considerazioni sulla poesia e sulla
musica, tradotte dall'inglese del d.r Brown, con note ed accresciute
di due appendici_, Lipsia, 1769, in 8vo -- 2. _Riflessioni sull'affinità
della poesia e della musica, di Webb_, tradotto dall'Inglese, Lipsia
1771, in 8vo -- 3. _Dissertazione sull'antica musica di Burney_, tradotto
dall'inglese con alcune note, Lipsia 1781 in 4º. Questa dissertazione
precede la storia generale di Burney. Eschenburg aveva promesso di dare
eziandio una traduzione di questa storia, ma non ha sinora messo ad
effetto la sua parola. -- 4. _Lettera sulla pompa funebre di Jommelli,
tradotta dall'italiano_. Essa è nel Museo allemanno, t. 1, p. 464. -- 5.
_Dissertazione intorno a Cecilia_, nel Magaz. di Hannover del 1786, n.
96 -- 6. _Notizia sulla vita di Hendel e sulla funebre pompa che si è
eseguita in suo onore a Londra ne' mesi di maggio e giugno_ 1785,
_tradotto dall'inglese di Burney_, Berlino 1785, con fig. in 4º. Abbiamo
di lui inoltre alcune _dissertazioni_ a parte _sulla musica_, e molte
discussioni nei giornali e gazzette di Germania. Egli è ancora autore di
alcune buone traduzioni tedesche di drammi in musica italiani, come
_Roberto e Callisto_ musica di Guglielmi, i _Pellegrini al Calvario_ di
Hasse, ec.

ESCHERNY (il conte di), nel 1809 pubblicò un libretto col titolo di
_Fragmens sur la Musique_, dove avanza molti strani paradossi e più
svarioni. Egli pretende che la lingua francese sia la più bella e la più
perfetta delle lingue moderne, e che in se stessa racchiuda i germi di
una melodiosa musica. Parla poi con trasporto della voce degli eunuchi:
_voce per eccellenza_, egli dice, _che più non si sente se non ne'
cieli, se si abolisce sulla terra!_ e giunge sino a maledir Ganganelli,
per aver vietate queste mutilazioni, ed accusa di balordaggine coloro
che han trovato lodevole il divieto del Papa, e poco sta a non
iscomunicarlo per aver impedita la crudele specolazione d'una trista
madre, che voleva in questa maniera _fare la sua fortuna e quella del
suo ragazzo_. A tanto arriva la filantropia del conte di Escherny!

ESCHTRUTH (Giov. Adolfo barone di), membro di più accademie e società in
Francia, in Italia, e in Allemagna, nato ad Amburgo nel 1756, studiò la
composizione sotto Hupfeld, maestro di concerto in Marburgo, e quindi
sotto Vierling allievo di Kirnberger, che lo familiarizzò mano a mano
co' principj di Bach, al segno di voler egli passare soltanto per costui
discepolo. Oltre i pezzi critici ch'egli ha pubblicati nei giornali
letterarj di Erfurt ed altri, vi ha di lui: Iº _Biblioteca di musica_,
primo num. Marburgo 1784; secondo numero 1785, terzo numero 1789; IIº.
_Istruzione per scrivere la musica, di Gian-Giac. Rousseau, traduzione
dal francese con molte sue addizioni_, 1786; IIIº. _Principj della
musica trascendente, ove si tratta principalmente della letteratura e
dell'espressione della musica_, 1789, in 4º; _Biografia di Carlo-Emm.
Bach_, 1789. Per la musica pratica, oltre a molte sue opere, sono da
rimarcarsi: 1º. _Settanta canzonette del prof. Miller d'Ulm, poste in
musica, con una prefazione molto interessante sulla composizione_,
Cassel 1788; 2º. _Dodici marcie, con la teoria, la storia e la
letteratura di questo genere di musica ec_. Pregevoli sono i suoi
scritti per l'imparzialità, per l'erudizione e lo stile, e
commendatissime le sue composizioni musicali.

ESTÈVE (Pietro), membro della soc. reale di Montpellier, in un'opera
pubblicata nel 1751, sotto il titolo di _Nouvelle découverte du principe
de l'harmonie_, attacca con ragione la pretesa dimostrazione del
_Principio di Rameau_, che non è effettivamente se non un sistema, ma vi
sostiene alcuni suoi principj, che non possono facilmente adottarsi. M.
Estève pubblicò ancora _l'Esprit des beaux-arts_, 1753 in 12º.


ETTMULLERO (Michele Ernesto), dottore professore di medicina in Lipsia,
nato colà nel 1673. Dopo di avere ottenuti molti onorevoli posti nella
sua patria, egli vi morì nel 1732. Delle sue opere non faremo menzione
che di quella, che ha per titolo: _De effectibus musicæ in hominem_,
Lipsiæ 1714 in 4º (_V. Lichtent. p. 45_).


EUCLIDE, matematico di Alessandria, dove professò la Geometria sotto
Tolomeo figlio di Lago circa tre secoli prima dell'era cristiana, fu di
qualche tempo anteriore ad Eratostene e ad Archimede. Dalla sua scuola
sortirono molti valentuomini. Tra le sue opere trovansi _due libri di
Musica_, che comunemente gli si attribuiscono, benchè per più ragioni
glieli contrastino i critici. Il primo di questi libri è intitolato:
_Introduzione Armonica_, e l'altro _Divisione del Canone Musico_.
L'inglese Gregory nella superba edizione, che diè delle opere di Euclide
in Oxford in fol. rapporta questi _due libri_ secondo l'edizione che tra
i suoi _Greci Armonici_ ne aveva dato il Meibomio, con correggervi solo
alcuni luoghi, specialmente nella versione, in cui, egli dice, avervi
trovate diverse maniere di parlare, che più sentivano della moderna
musica, anzichè di quella del tempo di Euclide, e prova non aver essi
costui per autore, perchè gli antichi non glie l'hanno attribuito.
Infatti alcuni di loro ne credettero autore Cleonide, ed altri Pappo
d'Alessandria. Ma l'accurato _Requeno_ dopo di aver bene esaminati
ambidue questi libri, conchiude che l'_Introduzione armonica non è che
l'opera d'un infelice sciolo, il quale ne' tempi posteriori lo spacciò
per libro del celebre geometra Euclide_ (_Saggi T. 1, p. 230_) e che il
compilatore del _Canone Musico_ o è un altro impostore, ovvero lo
stesso, il quale per ignoranza è in contraddizione coi principj del
primo, e copia così alla rinfusa _senza capirne un jota_. Veggassene la
dotta confutazione ch'egli ne ha fatta nel secondo tomo, alla p. 207 e
seg. Vi ha una traduzione dalla musica di Euclide pubblicata in 12º, da
M. Forcadel professore di mattematica in Parigi.

EUFRANORE pittagorico, secondo l'uso di questa scuola esercitò la
musica, dice Ateneo (_lib. 4, et 14_), e scrisse in oltre un trattato
_sull'armonia de' flauti_, ed un altro storico _dei più celebri
suonatori di tibia_. Di lui fanno anche menzione Aristosseno, Trifone, e
Jamblico (_in Nicom. arithm._).

EULERO (Leonardo), cel. mattematico nato a Basilea nel 1707, passò 25
anni a Berlino, e fu membro di quell'illustre Accademia. Chiamato a
Pietroburgo, una violenta malattia lo lasciò cieco; ma la forza
singolare della sua intelligenza servì di supplemento a' suoi occhi, e
non cessò di fatigare sino alla morte che avvenne li dì sette settembre
del 1783. Abbiamo di lui più opere sulla musica: _Dissertation sur la
nature et la propagation du son_, Basil. 1727, in 4º, e molte altre
_Dissertaz._ sull'Acustica, che si trovano nelle memorie delle Accademie
delle scienze di Berlino e di Pietroburgo. Ed inoltre: _Lettres sur la
musique à une Dame allemande_; e _Tentamen novæ theoriæ musicæ ex
certissimis harmoniæ principiis dilucide expositæ_, Petropoli 1738, in
4º. "Niun filosofo, dice a ragion l'Eximeno, nel trattar della musica
s'è lasciato così trasportare dalle illusioni matematiche, come il Sig.
Eulero nel libro intitolato _Tentamen_ ec." Egli ne rileva gli errori di
teoria, e di pratica "e questa teorica ci fa comprendere (_conchiude il
dotto spagnuolo_) che non è la Matematica, come volgarmente si crede, un
deposito di verità infallibili. Il trattato di musica d'_Eulero_ va
fondato nel calcolo più esatto; ed è pieno di quelle formole
matematiche, che si rispettano come sorgenti d'infinite verità; eppure
tutto è una pura fallacia.... Sopra tutto falla la Matematica, qualor
vien applicata ad oggetti che si suppongono per puro vizio della
fantasia, come è stata finora attribuita a' suoni l'estensione delle
corde, e come si suppone dall'_Eulero_ stesa e divisibile in gradi la
soavità..., in somma l'immagine dell'estensione, di cui la fantasia si
serve per rappresentarci ogni cosa, è sorgente d'infiniti errori nella
matematica, nella Fisica, e nella Metafisica." (_Orig. ec. P. 11, c.
3_). Quindi non fia meraviglia, se, come scrive il _Sacchi_, _il Sistema
di questo gran Matematico in musica non è da alcuno abbracciato_.
L'autore del _Dictionaire Historique des Musiciens_ per l'articolo
dell'Eulero ci rimette al Supplemento del secondo tomo, ma quivi
s'appiglia al partito di non parlarne affatto.


EXIMENO (Ab. don Antonio), scrittore classico di musica, nato a
Balbastro nel regno di Aragona nel 1732. All'età di dieci anni venne a
Salamanca, dove con tale ardore applicossi allo studio, che abilissimo
divenne sopra tutto nella fisica e nelle mattematiche. Nel 1764, fu egli
scelto a dar lezioni di queste scienze nella Real scuola di artiglieria,
di recente stabilita a Segovia per l'educazione de' giovani signori, che
abbracciavano la professione dell'armi, e più opere diè egli alla luce
in quest'occasione sì scientifiche, che storiche con tale imparzialità,
dottrina e purezza di lingua, che lo resero celebratissimo. S'ignora
l'epoca in cui entrò ne' gesuiti: dopo la loro espulsione dalla Spagna,
egli visse in Roma, la patria della musica, ed a questa, ch'egli con
trasporto aveva amata sin dall'infanzia, consacrossi interamente. Dopo
sei anni d'un'assidua fatica compose l'opera, che tirò su di lui gli
sguardi non che dell'Italia, ma dell'Europa intera. Egli pubblicolla in
Roma nel 1774 in lingua italiana, pura abbastanza comechè fosse
spagnuolo, con questo titolo: _Dell'Origine e delle Regole della musica
colla Storia del suo progresso, decadenza e rinnovazione_, in 4º. Egli
vi prova l'inutilità delle mattematiche per la musica, ed offre un nuovo
semplicissimo sistema. Secondo lui essendo la musica un vero linguaggio,
le regole non debbono esser cercate nella mattematica, ma sibben nella
prosodia, e confuta il sistema de' Greci pittagorici sulla musica, e le
teorie dell'Eulero, del Rameau, del Galilei, del d'Alembert e del
Tartini. Quest'opera riportò in Italia l'approvazione e gli applausi non
che de' Letterati, ma fin anco de' bravi professori di musica, tra'
quali dee valer per tutti il gran _Jommelli_. "Ho gran premura, egli
dice in una lettera all'A., di manifestargli cogli effetti tutto
l'elogio e tutta la giustizia che merita il suo _bellissimo e
vantaggiosissimo trattato_... da un uomo del suo gran merito possiamo
tirare quei lumi, che assolutamente ci abbisognano, per vedere nella sua
più convenevole chiarezza, _e nel più vero buon cammino_ questa divina
nostr'arte, tanto infelicemente traviata e prostituita." Nel nostro
_Discorso preliminare_ p. XVI abbiam riferiti i trascendenti elogj, che
ne han fatto il _Bettinelli_ e 'l _Requeno_: eccone quello dell'autore
delle _Novelle letterarie di Firenze_ 1774: "L'Italia e le nazioni
estere saranno così grate al Sig. Eximeno quanto lo sono state verso
coloro, che hanno introdotto la moderna filosofia." Tuttavolta M.
Fayolle nel suo _Supplemento al Dizionario Storico de' Musici_, dice
freddamente che in quest'opera _non vi si trovano in generale che de'
ragionamenti superficiali, frammischiati d'alcune buone vedute: che
l'autore, allorchè le diè mano, non si occupava della musica che da
quattro anni avanti; e che gl'Italiani l'hanno chiamata Bizzarro Romanzo
di musica, con cui l'autore vuol distruggere senza poter poi
rifabbricare_. M. Fayolle non si era certo preso la pena di leggerla, e
non cita per suo mallevadore che un frivolo libro. Veggasi perciò qual
fondamento dee farsi sui suo Dizionario, ed in qual maniera egli
giudichi de' più classici e celebri autori. Non così però han giudicato
di quest'opera gli autori della nuova Enciclopedia metodica suoi
nazionali (_v. p. 340 e 352_), non così altri dotti francesi, _M.
Raymond_ (_Lettre à M. Millin p. 198_) e _Mr Tourner_. Il _Monthly
Review_, giornale di Londra del 1774, parlando di quest'opera così si
esprime: "Ella è questa una produzione _di primo ordine_ per il gusto,
l'erudizione e _la profondità del ragionamento_." L'ab. Eximeno pubblicò
in oltre nel 1775, in Roma: _Dubbio sopra il saggio di contrappunto del
P. Martini_, che è una risposta a questo scrittore di musica, il quale
lo aveva criticato nel suo _Saggio di contrappunto_. Ma riparò ben
presto il torto, e diede all'Eximeno una prova incontrastabile di stima
e di amicizia riponendo il di lui ritratto tra gli illustri scrittori
della sua pinacoteca musica, _tostochè_ (dice egli stesso in una lettera
amichevolmente a lui diretta) _mi giunsero alle mani le prime sue
ingegnose ed erudite fatiche_, cioè l'_Opera dell'Origine e delle
Regole_ ec. Nelle _Memorie storiche_ del Martini pubblicate nel 1785, in
Napoli dal P. della Valle, trovansi alcune _Lettere_ dell'ab. Eximeno
sulla questione della Greca Musica, e sulla sua riconciliazione col
Martini. Morì questo valentuomo in Roma nel 1798, in età di anni 66.




F


FABRE D'OLIVET (M.), nato nel 1768, si è fatta una riputazione in Parigi
per le sue dotte opere in letteratura ed in musica, non avendo avuto
altro maestro per l'una e per l'altra, che la natura e se medesimo.
_Naturâ ducimur ad modos_, diceva Quintiliano. Sin dal 1789, egli aveva
composto un grandissimo numero di opere drammatiche, e di alcune la
poesia e la musica, che ebbero grande incontro: dedicò ancora a M.
Pleyel un'opera di quartetti per due flauti, viola e basso. Finalmente,
nelle profonde ricerche ch'egli faceva in occasione di avere intrapresa
un'opera archeologica, trovò negli avanzi della letteratura greca, o
piuttosto credette buonamente di trovare il sistema musicale di quel
popolo celebre. Pensò quindi arricchirne il sistema moderno, e ne formò
un terzo modo, pubblicandolo nel 1804 sotto nome di _modo ellenico_, che
altro non è in sostanza se non il terzo modo inventato da _Blainville_,
tanto preconizzato da Rousseau, e prezzato poi al suo giusto valore
dagli intendenti (_V. l'articolo di Blainville nel I tom._). Questa
impostura letteraria ebbe la stessa fortuna di quella che la precedette,
un effimero applauso fu tutta la sua ricompensa. Nel 1804, M. Fabre fece
eseguire al Tempio dai primi artisti del teatro di Parigi un suo
_Oratorio_ a grande orchestra, composto quasi interamente su _questo
modo_, che dicesi essere stato inteso con piacere da più di due mila
persone: i giornali, coll'usato entusiasmo de' francesi, ne parlarono un
momento con vantaggio, e poi si tacquero.

FABRICIO (Giov. Alb.), dottore in teologia e professor d'eloquenza in
Amburgo, nato a Lipsia da _Wernero Fabricio_ celebre professore di
musica nell'anziscorso secolo, è autore di più opere di pratica col
titolo di _Deliciæ Harmonicæ_, in 4º, Lipsia 1657. Giov. Alberto
consacrò tutta la sua vita all'utilità del pubblico, e acquistossi
un'immortal rinomanza per le sue dotte e profonde opere di erudizione.
Nelle sue immense _Biblioteche Greca e Latina_ trovansi delle accurate
notizie intorno agli scrittori di musica di queste nazioni, come ancora
nella sua _Bibliographia antiquaria_, Hamburgi 1713, e 1760, 2 edit.
vol. 2, in 4º, opere molto utili per la storia letteraria della musica,
di cui abbiamo fatto grand'uso. I più belli Genj dell'Europa, di tutte
le comunioni, han reso giustizia ai talenti ed alla singolar modestia di
questo scrittore, che terminò la sua vita nel 1736 (_V. Formey dans son
eloge, a Berlin 1757_).

FARINELLI (Carlo Broschi detto), uno de' più gran cantanti che vi siano
stati al mondo, nacque a Napoli nel 1705, da un virtuoso di musica. Una
caduta nella sua infanzia l'obbligò alla mutilazione: ebbe delle lezioni
da Porpora, che lo accompagnò in molti viaggi. All'età di 17 anni si
portò in Roma, ove sul teatro cantò in maniera a sorprendere quel dotto
pubblico, che la prima volta lo accompagnò sino alla sua casa in mezzo
alle acclamazioni ed agli applausi per testimonio del Burney (_Travels,
t. 1_). Di là si rese a Bologna, per sentirvi Bernacchi, allora il primo
cantante dell'Italia e da lui volle prender lezione. Nel 1728, passò in
Venezia e quindi in Vienna. Carlo VI, l'onorò delle sue beneficenze, e
con la sua perizia nella musica un dì, dopo d'averlo inteso, dissegli
che con l'estensione e bellezza di sua voce non faceva che sorprendere;
ma che dipendeva da lui di muovere e d'interessare, con dar meno
all'arte, ed usar di un canto più naturale. Farinelli profittò del
consiglio, ed incantò in appresso i suoi uditori quanto li sorprese. Nel
1734, Porpora, che dirigeva un teatro in Londra, fece venir Farinelli
per opporlo a Hendel, che era quivi alla testa di un altro teatro. Il
cantante, con la bellezza della sua voce e la magia del suo canto, fè
ben presto restar vuoto lo spettacolo di Hendel. Il compositore
ostinossi con orgoglio a sostenere una rovinosa impresa, e fece degli
inutili sforzi per richiamare il pubblico. Ma tutte le risorse del suo
genio bilanciar non poterono l'arte incantatrice di Farinelli. Carpani
(_Lettr. 9_) racconta la seguente avventura. Senesino e Farinelli erano
ambidue in Inghilterra, ma impegnato ciascuno a due differenti teatri;
cantavano ne' medesimi giorni e non avevano occasione di sentirsi a
vicenda. Trovaronsi non dimeno un giorno uniti insieme: Senesino doveva
rappresentare un tiranno furioso, Farinelli un eroe sventurato e
prigioniero; ma cantando la prima aria raddolcì talmente costui
l'indurito cuore di quel feroce tiranno, che Senesino dimenticando il
suo carattere, corse a Farinelli e con tutto il cuore abbracciollo. I
fondi, ch'egli aveva in quel banco, valutaronsi a cinque mila lire
sterline. Il principe di Galles al suo partire di là, gli diè in dono
una scatola ornata di diamanti e 100 ghinee. Nel 1737 venne in Francia,
cantò in Parigi dinanzi al re, che gli regalò il suo ritratto guernito
di diamanti e 500 luigi. Avvengachè non avessero allora i Francesi gusto
per la musica italiana, piacque loro tuttavolta questo gran cantante.
Dopo una brieve dimora in Francia, portossi egli in Spagna, ove fu
benissimo accolto alla corte e trattenuto con la pensione di 40 mila
lire. Per il corso di 10 anni, cantò tutte le sere innanzi Filippo V e
la regina Elisabetta. Questo principe essendo caduto in una profonda
malinconia, che facevagli trascurare tutti gli affari, e giungere il
faceva a segno di non volere per noja che se gli facesse la barba, e di
non più intervenire al consiglio; la regina tentò per guarirlo il potere
della musica. Essa fece disporre secretamente un concerto presso alla
camera del re, e Farinelli immantinente cantò una delle sue arie.
Filippo parve mosso da prima, ed eccitato al fine chiamò a se quel
virtuoso, il colmò di carezze, e gli chiese qual ricompensa voleva,
giurando di tutto accordargli. Farinelli pregò il re a farsi la barba e
di andare al consiglio. Da quel momento la malattia del re divenne più
docile a' rimedj, e il cantante ebbe tutto l'onore della sua guarigione.
Questa fu l'origine del favore di Farinelli: divenne primo ministro, ma
non obbliò giammai di non essere stato prima che un virtuoso, nè mai i
signori della corte ottener poterono da lui, che sedesse alla loro
tavola. Un giorno nell'andar ch'ei faceva all'appartamento del monarca
ove aveva dritto di entrar quando volesse, udì che l'ufficiale di
guardia diceva ad un altro che aspettava l'alzarsi del re: _Gli onori
piovono sopra un miserabile istrione, ed io, che servo da trent'anni,
sono quì senza ricompensa._ Farinelli lagnossi col re di trascurar quei
che lo servivano, e fecegli tosto segnare un diploma, che al sortire
consegnò all'uffiziale, dicendogli: _Poco fa vi ho inteso dire, che
avete servito dopo 30 anni; ma avete falsamente detto senza ricompensa._
Egli generalmente non usò del suo favore, che per far del bene, e quindi
la protezione di cui l'onorarono successivamente tre monarchi della
Spagna, Filippo V, Ferdinando VI e Carlo III. Quando quest'ultimo gli
assicurò la continuazione delle pensioni di cui aveva sino allora
goduto, _Tanto più volentieri il faccio; egli soggiunse, quanto
Farinelli non ha mai abusato della benevolenza e della munificenza de'
miei predecessori_. Dopo di aver goduto per 20 anni di tutti gli onori
nella Spagna, Farinelli fu obbligato nel 1761, a far ritorno in Italia.
Scelse Bologna per sua dimora, e ad una lega di questa città fecesi
fabbricare una casa di campagna, ove il dottor Burney andò a vederlo in
compagnia del P. Martini nel 1770. Questo virtuoso possedeva un gran
numero di cembali fatti in diversi paesi, a' quali aveva dato i nomi de'
principali pittori italiani. Egli fu che impegnò il P. Martini a
scrivere la _Storia della musica_, che questo dotto religioso non giunse
a terminare. Il Martini per questa grande impresa non avendo una
sufficiente biblioteca, Farinelli lo sovvenne colle sue ricchezze, e 'l
pose in istato di formare la più considerevole biblioteca musicale che
si fosse vista in Europa. Questo celebre artista passò così nel ritiro
il resto de' suoi giorni, occupato di letteratura e di musica e morì li
dì 15 settembre 1782, in età di 80 anni. _Martinelli_, nelle sue lettere
familiari e critiche così si esprime intorno al Farinelli: "Questo
cantante aveva più di sette o otto tuoni egualmente sonori, e chiari del
tutto e piacevoli, che le voci ordinarie, possedendo d'altronde tutta la
scienza musicale in un grado eminente, e tale quale poteva sperarsi dal
più degno scolare del dotto Porpora."

FARINELLI, uno de' più recenti e bravi compositori per teatro, stabilito
attualmente in Venezia. Nel Magazzino di musica di _Giovanni Ricordi_ in
Milano trovansi di costui impresse le seguenti opere: I _Riti d'Efeso_,
dramma serio. _La Locandiera_; l'_Amor sincero_; _l'Indolente_; _la
finta Sposa_; _l'arrivo inaspettato_; _Bandiera d'ogni vento_; _il
Colpevole salvato dalla colpa_, opere buffe, ed alcune farse come: _il
finto sordo_, _la Pamela maritata_; _Teresa e Claudio_; _l'amico
dell'uomo_; _sei cento mille franchi_; _un effetto naturale_;
_l'Annetta_; _Odoardo e Carlotta_.

FAYOLLE (Franc. Gius. M.), nato in Parigi nel 1774, fece i suoi studj
nel collegio di Juilly. Per il corso di tre anni consacrossi interamente
allo studio della mattematica sublime sotto Prony, Lagrange e Monge, e
divenne capo di brigata alla scuola Politecnica dall'epoca di sua
formazione. Sin dal 1799, aveva egli formata l'idea della compilazione
del _Dizionario Storico di musica_, e raccolti numerosi materiali; sulla
fine del 1809, ne parlò a M. Choron che avevane fatto lo stesso
progetto, e convennero tra loro di far insieme quest'opera, ma una
gravissima malattia sopraggiunta a M. Choron ne lasciò tutto il peso a
M. Fayolle. Noi non staremo quì a ripetere ciò che abbastanza abbiam
detto di questo _Dizionario_ nel Discorso preliminare alla pag. LV. Egli
dice di se stesso, che un gusto predominante lo ha tirato sempre alla
musica, che studiò l'armonia sotto M. Perne, uno de' più bravi maestri:
che possiede una preziosa biblioteca musicale, sì per la teoria, come
per la pratica: che ha raccolto un gran numero di ritratti di musici, e
ch'egli stesso molti ne ha fatti incidere su i disegni originali: che
possiede inoltre degli eccellenti instromenti, fra' quali un piano-forte
verticale, il primo costruito da M. Pfeiffer: ed una viola di Andrea
Amati, che il celebre Pleyel ebbe la bontà di cedergli. Dal 1805 sino al
1809, egli ha pubblicato una collezione intitolata: _Les quatre Saisons
du Parnasse_, che forma il numero di 16 vol. in 12º, e dove ha inseriti
molti articoli sulla musica, e delle notizie intorno a più musici. Nel
1810, diè al pubblico: _Notices sur Corelli, Tartini, Graviniés, Pugnani
et Viotti_, coi loro ritratti, che forma il primo volume della _storia
del violino_, ch'egli promette di continuare.


FEDERICI (Vincenzo), membro del R. conservatorio di Milano, e celebre in
Italia per molte opere serie da lui poste in musica, che han meritato il
più gran successo. Il suo stile ha molta grazia, ed espressione, ricco
di nuove e brillanti modulazioni, e tutti i teatri d'Italia e
d'oltramonti risuonano delle sue bellezze musicali. Nel 1802, scrisse
per il teatro di Palermo la _Zaira_, Oratorio, la di cui eccellente
musica è stata molto applaudita e replicata sempre con piacere in più
parti dell'Italia. Nel 1790, egli scrisse l'_Olimpiade_, e nel 1803,
_Castore e Polluce_ in Milano, dramma ch'era stato posto prima in musica
da' bravi maestri Sarti in Pietroburgo, e Bianchi in Firenze; Federici
sorpassò ambidue. Egli ha scritto in oltre l'_Idomeneo_, e _Oreste in
Tauride_, che trovansi impressi nel Magazzino del Sig. Ricordi in
Milano.

FEDI (Giuseppe), celebre maestro della scuola romana per il canto,
fioriva sul finire del secolo 17º. Egli era unito in istretta amicizia
coll'illustre Amadori, comunicavansi a vicenda i loro sentimenti per la
riforma dell'arte, ed esponevano le loro osservazioni al comune
giudizio; da tale pratica ritraeva ciascuno degli abbondanti lumi per
emendare i suoi proprj difetti, migliorare il piano di educazion
musicale, e promuovere gli avanzamenti della musica. (_V. t. 1, p. 27_).

FELL (Giov.), dottore e professor di teologia, è morto vescovo di Oxford
nell'anno 1686. Egli è autore di molte dotte opere, noi non parleremo
che di quelle relative alla musica. All'edizione ch'egli diè nel 1672
delle opere di Arato, aggiunse _Hymnum ad Musam et in Apollinem et in
Nemesim_ con le antiche note di musica, e vi unì ancora _Diatribe de
musicâ antiquâ græcâ_, con un esempio della musica antica sopra un
frammento di Pindaro, ch'egli aveva scoperto nella biblioteca del S.
Salvatore di Messina. Kircher l'ha inserita nella sua _Musurgia_, ma
questa greca musica tradotta alla moderna nota non è che una vana
lusinga, ed una erudita impostura (_V. Fabric. Bibl. Gr. t. 2_).

FEO (Francesco), napoletano compositore celebre a' suoi tempi per il
teatro e per la chiesa, viveva in Napoli circa al 1740, e vi fondò una
scuola di canto, che molto accrebbe la fama che si era acquistata come
compositore, e dove formaronsi degli allievi che furono ammirati in
Europa quai prodigi di melodia. Restano di lui più messe e salmi che il
mostrano profondo nella teoria e pratica del contrappunto, e molti
drammi come l'_Arianna_ nel 1728, ed _Arsace_ nel 1741. Il cel. Gluck se
ne valse per il principio della sinfonia nella sua _Ifigenia_.

FERECRATE, cel. poeta-musico, autore di molte commedie, fiorì cinque
secoli innanzi l'era cristiana. Nicomaco (_Harmon l. 2_), e Plutarco
(_Dial. de music._) fanno menzione della di lui commedia il _Chirone_,
nella quale l'A. mostrando il suo zelo per la musica de' più antichi
greci scagliossi contro i musici e suonatori del suo tempo, per aver
essi accresciuti di troppe corde gli stromenti armonici. Introdusse
perciò in iscena personificata la musica, legata con molte corde; e
malacconcia dalle percosse, che richiesta dal coro, chi mai posta
l'avesse in quel deplorabile stato, risponde che gli autori de' suoi
mali erano Melanippide, Cinesia, Frinide e Timoteo, dei quali si sa aver
eglino accresciuto il numero delle corde e de' suoni negl'instromenti a'
suoi tempi. Io credo che Ferecrate avesse voluto piuttosto far la satira
del carattere di alcuni, di cui abbonda ogni secolo, e che descrive
Orazio, _difficilis, querulus, laudator temporis acti se puero, censor
castigatorque minorum_. Dispettosi e di cattivo umore contro i viventi
che promuovono i progressi dell'arti, divengono i panegiristi del
rancidume dei trasandati secoli.

FERLENDIS (Giuseppe), figlio di un violinista, nato in Bergamo nel 1755,
mostrò dalla giovinezza, un genio straordinario per l'oboè. In età di 20
anni, chiamato alla corte di Salisburgo come primo oboè, ed invitato
dallo stesso sovrano ad osservare un gabinetto d'instromenti da fiato,
ebbe occasione d'incontrarvi uno stromento di bosso di un'estrema
grandezza, della forma d'una trombetta, e che imitava al più presso la
voce umana, benchè d'una maniera un pò oscura; egli consisteva in molti
pezzi che attaccavansi l'un l'altro. Ferlendis il perfezionò molto, e
rendendolo più facile a sonarsi, ne formò il suono assai più piacevole;
diegli il nome di _Corno-Inglese_, perchè così veniva chiamato lo
stromento che glie ne diede la prima idea. Egli dimorò due anni a
Salisburgo, quindi passò in Venezia, al servigio della Repubblica. Nel
1793 fu chiamato in Londra, ma trovasi ora in Lisbona, applaudito da
tutti i professori della buona musica, mentrecchè i suoi Quartetti,
trio, duo, e concerti sono in gran pregio presso tutti coloro, che hanno
del gusto per gl'instromenti da fiato, di cui i professori sono molto
rari in ogni paese. Egli ha formati de' buoni allievi, tra' quali
sommamente si distinguono due suoi figli, _Angelo_ nato in Brescia nel
1781 ed ora a Pietroburgo, ove è pregiatissimo per l'oboè ed il
corno-inglese, e pel suo brillante genio nella composizione.
_Alessandro_ è il minore nato in Venezia nel 1783 che si è fatto
ammirare in Lisbona, in Madrid e nell'Italia. Dal 1805, egli dimora in
Parigi, ove si ha meritati i più grandi elogj del pubblico per la sua
bella esecuzione in quelli due stromenti sul teatro, e ne' concerti: ha
composto inoltre uno _Studio per l'oboè_, ed altre produzioni date da
costui alla luce dinotano il più distinto merito.

FERLENDIS (la Signora), Romana, figlia del cavaliere Giuseppe Barberi,
architetto che farà sempre l'onore della sua arte, e morto di recente,
moglie di Alessandro Ferlendis di cui poco fa si è parlato. Dalle
circostanze de' tempi gettata, per così dire, nella carriera teatrale, e
costretta a profittar dei talenti, che una ben accurata educazione
avevale dati per suo piacere, cominciò essa in Lisbona, ove pel suo
stile di cantare melodioso e gratissimo, e per la sua bella voce di
contralto formò le delizie del pubblico. Il maestro Moscheri e
Crescintini scorgendo che trar si poteva ottimo partito dalle sue
disposizioni le diedero delle lezioni, e vollero ben perfezionarla. Nel
1803, essa cantò sul teatro di Madrid, e i più gran signori del regno
fecero sommi elogj al suo talento. Milano ebbe il piacere di possederla
nel 1804, nè è possibile lo spiegar l'entusiasmo ch'ella eccitò
nell'opera del _Biettolino_, comechè la musica ne fosse assai mediocre.
Nel 1805, cantò in Parigi, e diè principio dalla _Capricciosa pentita_
del celebre Fioravanti, riportando gli applausi della capitale: lo
stesso buon successo ha avuto in Olanda, e da per tutto ella fa
distinguersi per la scienza profonda e per il metodo giudizioso del suo
canto.

FERRADINI (Antonio), di Napoli, faticava con ugual successo per la
chiesa e per il teatro. Egli visse in Praga pel corso di 30 anni, e vi
compose uno _Stabat mater_, che fu eseguito per la prima volta nel 1780,
e l'anno d'appresso nella chiesa di S. Croce di quella città.
Quest'opera vien generalmente riguardata come un capo d'opera
inimitabile. Egli non ebbe la sorte di sentirne l'esecuzione, essendo
morto nel 1779, all'ospedale italiano nell'estrema miseria, forse perchè
in quel paese, come nella più parte del mondo, _virtus laudatur et
alget_.

FERRARI (Domenico) viveva in Cremona nel 1740. Dopo di avere studiato il
violino sotto il gran Tartini, seppe formarsi uno stile suo proprio, e
si distinse per l'impiego de' suoni armonici e dei passaggi all'ottava.
Nel 1758, entrò nella cappella del duca di Wurtemberg, a Stuttgart. In
Parigi sorprese la sua maniera, che fu riguardata come inimitabile, egli
vi fu assassinato l'anno 1780, nel suo tragitto in Inghilterra. In
Londra e in Parigi sono state impresse di lui sei opere di sonate pel
violino di moltissimo pregio. Martinelli (_Lettere famil._) rapporta,
che Ferrari volendo un dì farsi sentire da Geminiani, di cui cercava il
sentimento, costui, dopo di averlo inteso, contentossi di dirgli: _Voi
siete un grande instromentista, ma la vostra musica non isveglia in me
verun sentimento_.

FERRI (Baldassare) da Perugia, di cui Rousseau parla con tanta lode
all'articolo _voix_ e rapporta il singolar talento di salire e
discendere due ottave per tutti i gradi cromatici, con un continuo
trillo, e senza prender fiato, conservando una giustezza così perfetta,
che non essendo da prima accompagnato dall'orchestra, a qualunque nota
che gl'instromenti lo raggiungessero, trovavansi seco di accordo. Egli
studiò in Napoli e a Roma, e morì assai giovine. "Non inferiore al suo
merito era il favore del pubblico per esso lui. Alle volte nembi di rose
piovevano sulla sua carrozza, quand'egli sortiva dopo aver recitato. A
Firenze dov'era stato chiamato, uscì lungi per ben tre miglia della
città numeroso stuolo di dame e di cavalieri a riceverlo, come potrebbe
farsi nell'ingresso d'un Principe. Recitando in Londra una volta il
personaggio di Zeffiro, gli fu presentato al sortire da una maschera
incognita uno smeraldo di gran valore. Si conservano tuttora varie
raccolte di poesie, produzioni dell'entusiasmo, che ovunque eccitava
quel sorprendente cantore." (_V. Arteaga tom. 2, p. 38_).

FERRO (Cavaliere di), della città di Trapani in Sicilia, nobile e
letterato si occupa di buoni studj, e fa parte al pubblico de' suoi
lumi. Egli diè alla luce: _Dissertazioni delle Belle-Arti_, Palermo
1808, 2 vol. in 4º picc., alla fine del 3º discorso parla con molta
sensatezza della _Musica, sugli effetti della medesima, della musica di
teatro, di chiesa, e degli abusi introdotti per l'ignoranza de'
maestri_, ec.

FESTA (la Signora) di Napoli, studiò gli elementi del canto sotto
Aprile, e quindi ne apprese la buona scuola dal celebre Pacchiarotti.
Essa ha cantato su i primi teatri d'Italia, e nel 1809, in qualità di
prima donna sul teatro dell'Opera buffa in Parigi, ed ha ovunque
ottenuto molto successo. M. Barni le ha dedicato un suo duetto.

FETIS (Franc. Gius.), nato a Mons nel 1784, ebbe per primo maestro suo
padre, ch'era quivi organista. Nel 1801 entrò nel conservatorio di
musica in Parigi, nella classe d'armonia di M. Rey. Egli ha fatto delle
immense ricerche sulla storia e la bibliografia della musica, e promette
di dare al pubblico un compiuto trattato _Sur les effets de
l'orchestre_, che può esser utile ai giovani compositori.

FÈVRE (il P. Franc. Ant.), Gesuita francese, pubblicò nel 1704, a Rouen
un poema intitolato: _Musica_, _Carmen_ in 12º, di cui elegante ne è lo
stile, e piacevole la versificazione; ma non vi si rileva che
picciolissimo numero di precetti generali, ed infinite finzioni
mitologiche (_V. Giorn. Lett. 1780_). Egli morì in Parigi nel 1737.

FÈVRE (Tannegui le), letterato assai celebre sulla fine del secolo 17º e
padre della celebre Mad. Dacier, raccolse con altrettanta cura che
fatica un infinito numero di passaggi degli antichi concernenti le loro
_Tibie_ sul disegno di illustrare quest'articolo di erudizione, ma
sentendo ben presto di avere progettata un'impresa superiore alle forze
della sua estesa letteratura, finì con iscriver dei versi contro alle
tibie, e gettò al fuoco il suo travaglio (_V. Mem. de l'Acad. de Berlin,
t. 30_).

FEYOO (D. Bened. Geronimo), Spagnuolo, generale dell'ordine di San
Benedetto, morto nel 1765; mercè de' suoi scritti critici egli ha
contribuito a rischiarare i suoi compatriotti su i loro difetti. Abbiamo
di lui il _Teatro critico_ in 14 vol. in 4º, dove molto si ragiona della
_Musica_ in generale, e di quella della chiesa: alcuni capitoli leggonsi
con piacere, ma alcune riflessioni dell'A., ch'erano sembrate nuove e
piccanti in Spagna si sono trovate vecchie e comuni in Italia e ne'
paesi culti. Eximeno lo cita nella sua opera. In un paese di
superstizione, come è la Spagna, se gli fece un delitto di aver lodati
Bacone, Newton e Cartesio, ma i veri dotti suoi nazionali ne presero la
difesa. Gerbert dice di aver egli scritta un'opera a parte, intitolata:
_Musica delle chiese_ (_V. Histor. Ab. Gerb._).

FEYTOU (l'Abbate), nel 1788 annunziò egli un corso di musica ed espone
un nuovo sistema di teoria, il quale è a suo credere quello della
natura, e lo stesso che Pittagora aveva o inventato o raccolto ne' suoi
viaggi in Asia e trasmesso a' Greci sotto emblemi e simboliche
espressioni, che ne concentrarono la teoria esclusivamente nella sua
scuola. M. Feytou pretende di avere sviluppato il sistema musicale de'
Greci, e di averne applicate le conseguenze, così da presso quanto gli
era possibile, al nostro moderno sistema. I compilatori della nuova
_Enciclopedia metodica_ nella parte della musica lo avevano associato a'
loro travagli, ed egli somministrò loro molti articoli, che ivi
riscontrar si possono, finchè alcuni motivi d'interesse obbligarono
l'abb. Feytou a ritirarsi nella sua provincia. Tra gli altri difetti del
di lui sistema vi ha quello di sostituire alla scala moderna, quella che
risulta dalle divisioni del monocordo cominciando dalla sua ottava.
_Questa scala_, dice con molto fondamento M. Raymond, _che sarebbe
dunque la prima base materiale di tutto il sistema musicale, e che
dovrebbe essere allora il canto più familiare e più semplice, questa
scala è dedotta da una serie di armonici, che in niun patto sono
percettibili all'orecchio nella risonanza pura e semplice del suono
fondamentale, e che non può discovrirsi se non per via d'artifizj
stranieri alle cause ordinarie delle nostre sensazioni. Il che è lo
stesso che cercar troppo da lontano e con troppo sforzo, gli elementi
primitivi d'un'Arte, di cui la natura ha posto il linguaggio nella bocca
d'ogni esser sensibile. Io credo che l'eccesso della scienza non è
adatto che ad oscurare la teoria delle arti; il sentimento mi parrebbe
miglior guida, e con più sicurezza mi fiderei delle sue decisioni_.
(_Lettre a M. Villoteau_).


FILLIO di Delo, scrisse al riferir d'Ateneo (_Lib. XIV_) un libro
intitolato _De' sonatori di tibie_, ed alcuni trattati sulla musica, nel
secondo de' quali sostiene che lo strumento _Magade_ sia diverso dal
_Plectide_: ma niuno di questi è giunto sino a noi.

FILODEMO, scrittore greco, viveva in Roma a' tempi di Cicerone, che ci
ha dipinto il suo carattere nella sua arringa contro Pisone: egli vi dà
a divedere la sua gran stima e il rispetto pei rari talenti e le amabili
qualità di Filodemo, cui dinota sotto il titolo di filosofo della setta
di Epicuro, di poeta grazioso e pregevole, e d'uomo fornito di urbanità
e pulitezza. Tra i greci manoscritti trovati nell'Ercolano, se ne sono
distinti quattro che contengono le produzioni di questo Poeta-filosofo.
Tratta il primo della filosofia d'Epicuro; il 2º è un'opera di morale;
il 3º un libro di rettorica, e 'l 4º è un _Poema_, ovvero una _Satira
sul torto che la musica ha fatto a' costumi_. Mr. de Lalande ne' suoi
viaggi lo chiama falsamente un poema sulla musica. Burney lo smentisce,
e crede di non esser una satira contro quest'arte; eglino non l'avevan
letto nè l'uno, nè l'altro. Quest'opera è stata finalmente pubblicata in
Napoli nel 1793, sotto questo titolo: _Herculanensium voluminum, quæ
supersunt, tomus primus_, in fol., e questo per disavventura è il solo
volume che sia comparso sinora delle opere scoperte nelle rovine
d'Ercolano. Nel _Poema_ di Filodemo si trova una confutazione del
sistema di Aristosseno.

FILOLAO, condiscepolo di Platone nella scuola di Archita, benchè di lui
più anziano e maggiore di età, lasciata appena la sua classe, pubblicò
_un'opera di musica_ (la seconda vedutasi presso i Greci), che lo rese
celebre nella sua nazione. Egli fu il primo calcolatore de' semituoni
maggiori e minori, non essendosi fin allora i musici serviti d'altri che
d'una specie o d'una sola misura proporzionale per farli. Filolao
vedendo il plauso, con cui era stata ricevuta la serie armonica del suo
maestro, si risolse a sistemarla. Ma succedette a Filolao quello, che
frequentemente accade a certi autori, i quali secondano le novità, e
sono applauditi nel momento, in cui pubblicano le loro opere, e poi sono
posti in dimenticanza. Il dotto Requeno provò nello stromento la serie
di Filolao, e l'ha ridotta ad espressione numerica secondo le notizie
lasciateci da Boezio, come può vedersi _nel tomo 1 de' Saggi_ p. 190, e
nel 2 alla p. 226 e segu. Questo musico-filosofo fiorì quattro secoli
prima dell'era cristiana.

FILONE EBREO, nato in Alessandria verso l'anno 30 innanzi l'era volgare,
di nobile e ricchissima famiglia, diessi di buon'ora allo studio di
tutte le scienze quivi moltissimo coltivate, e come dice egli stesso
(_L. de Congres. quær. erudit. grat._) anche della musica. In più luoghi
in fatti de' suoi libri egli ne tratta, ma alla maniera de' Platonici
Alessandrini, di cui ne seguiva la scuola, cioè per via d'emblemi, di
allegorie e di numeri. Io ho estratti dalle sue opere della superba
edizione inglese di Mangey tutti i passaggi sulla musica, de' quali
potrebbe formarsi un curioso trattato sullo stato di questa scienza e di
quest'arte di quei tempi in Alessandria.

FILOSSENO, nella presa della sua patria da' Lacedemoni cadde in
ischiavitù, ma il suo merito come poeta e musico, e 'l suo naturale
allegro e pieno di facezie, secondo Pausania (_Lib. 6._), gli seppe
guadagnar destramente l'animo di alcune persone principali, che gli
procurarono la libertà e lo fecero passare a Siracusa, ove pel suo
spirito e per l'abilità mostrata ne' suoi canti giunse all'onore di
esser confidente del re e suo commensale. Un dì, essendo a tavola col re
e con altri signori del primo rango, osservò, che al monarca erasi
presentata una grossa trotta, e ch'egli, come gli altri convitati, erano
serviti di una più piccola. Filosseno chinando il capo verso il piatto,
incominciò a parlare fra' denti alla testa del piccolo pesce, e lo
avvicinava di tratto in tratto all'orecchio come per sentirne la
risposta. A tali stravaganti atteggiamenti il re gliene richiese la
ragione; Sire, rispose egli, siccome sto lavorando un canto sopra le
Nereidi, chiedeva a questo piccol pesce qualche nuova di queste
signore: -- _Vi ha dato egli qualche notizia?_ -- Questa mia trotta mi ha
detto, ch'è troppo giovane, e consulti perciò quella del re, che essendo
stata più anni in mare saprà darmi di lor maggior contezza. Risero tutti
e 'l re gliela cedette in premio di aver divertito così la brigata. Ma
Dionisio il giovane che piccavasi di poesia, lo fe' rinchiudere in una
spelonca, per non aver Filosseno voluto approvare una di lui tragedia: a
dispetto della sua disgrazia non tralasciò egli di esercitarsi nella
Poesia e nella Musica. Compose allora una commedia _il Ciclope amante di
Galatea_ e la mise in note, nella quale intese così di schernire il
tiranno (_Ælian. Val. L. 12._). Antifane lo chiama peritissimo nella
musica (_ap. Athen. l. 14_); ma Plutarco lo biasima come ardito in
quest'arte e bramoso di novità (_De Music. Dial._). Non bisogna
confondere questo Filosseno con altro dello stesso nome più antico
musico e scolare di Melanippe, come ha fatto il P. Martini (_Stor. t. 3.
p. 397_). M. Fayolle, come della più parte de' Greci Musici, così di
costui, seguendo il suo uso, non fa menzione.

FINAROLI (Fedele), nato in Napoli verso il 1734, studiò in uno di que'
conservatorj la musica sotto Durante, e fu quindi sino alla morte il
primo maestro di quello _della Pietà_, dove per il suo zelo e la
semplicità del suo metodo formò un'infinità di eccellenti discepoli;
tra' quali a fargli onore basterebbe il solo Zingarelli. Pubblicò in
Napoli un'opera col titolo: _Regole per li principianti da cembalo_, che
contiene le regole principali di accompagnamento, a cui fa egli seguire
un'eccellente raccolta di _partimenti_, o lezioni numerate di basso,
assai ben fatte che vanno, per gradi, e par che sia la miglior cosa che
v'abbia per imparare l'accompagnamento. Mr. Choron ha adottata e
ritoccata in Francia questa operetta, con farvi alcune addizioni nei
principj, ch'erano un pò secchi, e con iscegliere i partimenti di più
importanza, ne ha formati il suo libro _Principes d'harmonie et
d'accompagnement à l'usage des jeunes élèves_. Finaroli morì in Napoli
verso l'anno 1812.

FINCK (Ermanno), compositore, e musico erudito del 16º secolo, pubblicò
nel 1556 _Practica Musica_ etc. a Wurtemburg in 4º; quest'opera è
divenuta così rara, che oggidì è quasi impossibile il riscontrarne un
solo esemplare, comechè sia molto interessante a cagione che l'A. vi
faceva ben conoscere i maestri celebri di quella famosa epoca nella
storia del risorgimento della musica. Walther, che per buona fortuna ne
possedeva una copia, l'ha avuta in gran pregio, e nel suo _Lexicon_ ne
ha trascritto, per darne un saggio, il primo capitolo, che contiene
delle erudite e giudiziose ricerche su i primi inventori dell'Arte; M.
Fayolle lo riporta intero con la versione francese.

FIOCCHI (Vincenzo), nato in Roma nel 1767, studiò in Napoli nel
conservatorio _della Pietà_ sotto Finaroli; egli ha composto in Italia
sedeci opere, delle quali alcune ottennero del successo. Fu organista in
San Pietro di Roma, e lasciato avendo questa città nelle prime
torbidezze della guerra, venne in Firenze ove fu ben accolto dal gran
duca di Toscana. Verso l'anno 1802, passò in Parigi, vi mise in musica
_le Valet des deux Maîtres_, che non ebbe felice riuscita, e gli è stato
d'uopo, per vivere, dar lezioni e comporre _de' Pezzi italiani_, di cui
ne ha egli pubblicata una Collezione presso Pleyel nel 1808, che è stata
ben ricevuta dagl'intendenti ed amatori di musica. Nel 1810, compose il
_Sofocle_ per la distribuzione del premio decennale dell'Istituto, e fu
considerato tra' migliori de' concorrenti. Egli ha pubblicato insieme
con M. Choron _Les principes d'accompagnement_, Paris 1804.

FIORAVANTI, rinomatissimo compositore in Napoli per uno stile amabile ed
assai vivace, ha scritto e scrive tuttora per tutti i teatri d'Italia, e
di Francia con molto successo. Nel 1797 diè al R. teatro di Torino _Il
furbo contro il Furbo_ ed _Il Fabro Parigino_. Nel 1807, essendo in
Parigi fecevi rappresentare _I virtuosi ambulanti_ che incontrò quivi
moltissimo. Abbiamo in oltre di lui _Amore aguzza l'ingegno_, farsa
assai graziosa; _Le cantatrici villane_; _La Capricciosa pentita_;
_Liretta e Giannino_; _I Pontigli per equivoco_; _L'orgoglio avvilito_;
_Le avventure di Bertoldino_; _La Cantatrice bizzarra_; _La Schiava
fortunata_; _Il giudizio di Paride_; _Il bello piace a tutti_. Tutte
queste opere buffe trovansi vendibili nel magazino di musica del Sig.
Ricordi in Milano. Vi ha oltrecciò di Fioravanti gran numero di
bellissime Canzoncine con accompagnamento di piano-forte, ed impresse in
Londra, in Napoli ed altrove.

FIORILLO (Federico), attualmente in Londra, buon sonatore di violino, ha
pubblicato sedeci opere, di quartetti, quintetti, trio e duetti per
questo instrumento, e sonate per piano-forte e violino: la sua musica
strumentale è assai bella, e le due sue opere di trio debbono essere
ricercate da tutti gli amatori. A giudizio de' migliori professori son
esse le prime dopo quelle di Boccherini, e i suoi studj per violino sono
i migliori che si conoscano. _Ignazio Fiorillo_, forse della stessa
famiglia, morto nel 1787, era Napoletano e maestro di cappella a
Brunswick, e quindi a Cassel sino nel 1780. In Berlino egli fece
imprimere, sei duetti ed altrettanti quartetti per violino. Nel 1785 fu
eseguito un suo _Requiem_ per i funerali del Langravio, che ebbe gran
successo.

FIORONI (Giov. Andrea). Milanese, allievo del cel. Leo, e maestro della
cattedrale di Milano e di quella di Como verso il 1750. Quest'eccellente
armonista si è fatto ammirare per alcune composizioni a 8 voci, in cui
la scienza niente nuoce all'effetto. Tra' suoi allievi si contano
Quaglia, Zucchinetti, l'ab. Piantanida e Bonesi tuttora viventi, e
virtuosi di gran merito.

FISCHER, molti di questa famiglia sono riusciti in Allemagna
valentuomini nella musica, noi ne sceglieremo soltanto _Crist. Federico
Fischer_ di Lubecca, ove dopo aver terminate le lettere umane, studiò la
composizione sotto il famoso Schieferdecker. Nell'università di Rostock
fece quindi un corso compito di leggi, e vi compose una solenne musica;
nell'Università di Halle continuò i suoi studj, ed entrò come cantante a
Ploen nel 1729. Quivi egli scrisse un libro di musica semplice, con una
prefazione e con idee diverse dell'ordinario sulla composizione. _Giov.
Pietro Fischer_ era nel 1762, compositore della cattedrale di Utrecht, e
pubblicò ivi in olandese idioma alcune opere, _Sul basso continuo_, e
_Sul trasporto_. In Amsterdam un concerto per cembalo. _Zaccaria
Fischer_, costruttore di violini alla corte del Vescovo di Wurzbourg,
nel 1786 fece annunziare che nella costruzione de' suoi stromenti egli
impiegava una nuova invenzione, per cui mezzo essi uguagliavano in bontà
i celebri violini di Stradivario e di Steiner. I suoi sono oggidì in
gran pregio.


FLACCOMIO (Giov. Pietro), di nobil famiglia nato in Milazzo nella
Sicilia fece i suoi studj con successo e fecesi prete, riuscì
particolarmente nella musica, e giunse ad esser maestro della Real
cappella di Filippo III, in Madrid. Passò quindi in Torino; e per la
scienza nella musica e le ottime sue qualità divenne Maestro ed
Elemosiniere del duca di Savoja che molto lo apprezzava: finì colà di
vivere nel 1617. Le sue composizioni di musica per Chiesa furono
stampate in Venezia nel 1611, in 4º (_Mongit. Bibl. Sic. t. 1_).

FLETSCHER (Feder.), uno dei primi virtuosi sul piano-forte della scuola
di Bach, del quale istrumento diè lezioni a tutte le principesse di
Brunswick, che fanno molto onore a' suoi talenti. Egli era ancora
vivente nel 1790. Vi sono di lui impresse: _Odi_, 2 vol. delle quali si
è fatta insino la terza edizione nel 1776; _Cantate per divertimenti_,
Brunswick 1768; _Raccolta di minuetti e polacche per il piano_, 1768,
ec. Reichard parla di costui con grandi elogj nel 2º vol. delle sue
Lettere, p. 51.

FLOQUET (Stef. Gius.), nato in Provenza nel 1750, sin da' più teneri
anni balbettando diceva: _Io voglio esser maestro di musica_. In età di
sei anni cominciò a studiarla, e nel 1769, si rese a Parigi, dove
scrisse l'_Union de l'Amour et des Arts_, dramma in musica, che ebbe
favorevolissimo incontro. L'anno d'appresso, egli compose _Azolan_, che
non ebbe la stessa fortuna, e dopo alcune rappresentazioni levossi dalle
scene. Floquet, lontano dal scoraggirsi, fè delle serie riflessioni
sopra 'l suo talento, e prese il partito di andare ad iscriversi, come
allievo, nel primo dei conservatorj d'Italia. Giunto in Napoli, vi
studiò sotto la direzione di Sala: prese quindi lezioni dal P. Martini;
e questi due celebri maestri recaronsi a gloria di contare Floquet tra'
loro allievi. Sotto a' loro occhi compose egli, e fè eseguire un _Te
Deum_ a due orchestre, cui i Napoletani applaudirono con trasporto. Di
ritorno in Francia, fermossi a Bologna, fu ammesso all'Accademia de'
Filarmonici: a ciascuno che vi aspira, si accordano tre sere per far le
sue prove. Floquet fecele in una sola, e compose in due ore e mezza un
_canto fermo_, una fuga a cinque, e 'l versetto _Crucifixus_. Alcun
tempo appresso del suo ritorno in Parigi, dopo aver riportati dei gran
successi per due suoi drammi in musica, ebbe la pretensione di mettere
in note l'_Alceste_: il capo d'opera di Gluck avrebbe dovuto
frastornarlo da simile impresa. Terminata la sua musica, se ne fece la
prova, e questa fu per l'_Alceste di Floquet_ un decreto di
proscrizione. Il disgusto, che ne risentì, fecelo cadere in un languore,
che lo recò a morte da lì a pochi mesi li dì 10 maggio del 1785.


FOGGIA (Fran.), romano, scolare di Paolo Agostini fiorì sul finire del
sec. 17º. Fu per più anni al servigio della corte di Baviera e
dell'arciduca Leopoldo quindi imperatore: di ritorno in Roma divenne
maestro di cappella di S. Giovanni di Laterano, e di molte altre chiese;
Antimo Liberati lo chiama il padre della musica e della vera armonia
ecclesiastica. Egli dice che nella sue composizioni vedesi brillare
insieme una maniera grande, scientifica, corretta, semplice e piacevole.
Foggia sorpassò gli ottanta anni. Kircher lo loda nella sua _Musurgia_,
e 'l P. Martini nel saggio di contrap., T. II, p. 47, dà l'analisi di
due ammirabili mottetti, tratti dalla sua 8.ª opera.

FOGLIANI (Ludovico), professore teorico di musica in Ferrara poco dopo
1500, molto contribuì a rischiarare questa scienza; egli pubblicò in
Venezia nel 1529, _Musica theorica, docte simil ac dilucide pertractata,
in quâ quamplures de harmonicis intervallis non prius tentatæ
continentur speculationes_, in fol. Quest'opera è divisa in tre parti:
nella prima tratta l'A. delle proporzioni musicali; nella seconda delle
consonanze; nella terza della divisione del monocordo. Rousseau prese da
Fogliani la formola della scala diatonica di Tolomeo senza nè pur
nominarlo.

FORKEL (Giov. Nicola), dottore in Filosofia, e direttore di musica
dell'università di Gottinga, nacque presso Coburgo nel 1749. Pochi vi ha
che abbian com'egli delle conoscenze sì estese e sì profonde in musica:
fu da prima organista dell'università, e seppe trar profitto da' tesori
contenuti in quella biblioteca, finchè egli stesso ne ebbe raccolta una
assai numerosa e assai ben scelta d'autori di musica sì didattici, come
pratici in ogni genere. Perchè fosse del tutto compiuta, formò ancora
una collezione di più centinaja di ritratti de' musici celebri, e degli
autori di musica. Sino dal 1790, egli aveva date al pubblico le seguenti
opere in tedesco: 1. _Sulla teoria della musica, in quanto essa è utile
o necessaria agli amatori della medesima_, Gottinga, 1774, in 4º; 2.
_Biblioteca musico-critica_, 3 vol. in 8º, Gotha 1778; 3. _Sulla
migliore organizzazione de' concerti pubblici_, Gottinga, 1779 in 4º; 4.
_Definizione d'alcune idee di musica_, ivi 1780, in 4º; 5. _Almanacco di
musica per l'anno 1782, e continuazione del medesimo_ per il 1783, sino
al 1789; 6. _Storia generale della musica_, il di cui primo volume uscì
nel 1788, in 4º a Lipsia; contiene la storia della musica presso le
antiche nazioni. Dessa è la migliore e la più compita di tutte quelle,
che sono state sinora scritte in tutta l'Europa; il secondo volume è
stato pubblicato sul principio dell'anno 1802; 7. _Traduzione in tedesco
della storia del teatro italiano di Stef. Arteaga_, 2 vol. in 8º, Lipsia
1788; 8. _Molte critiche nel Giorn. letterario di Gottinga_; 9.
finalmente, _Letteratura generale della musica ossia Istruzione per
conoscere i libri di musica, che si sono scritti da' più rimoti tempi
sino a' nostri giorni, nella Grecia, in Roma, in Italia, nella Spagna,
in Portogallo, in Olanda, in Inghilterra, nella Francia e in Alemagna,
ridotta in un ordine sistematico, ed accompagnata di note e discussioni
critiche_: opera eccellente, la migliore che sia comparsa sino a questo
dì sopra questa materia. Alla qualità di dotto conoscitore e di autore
profondo in musica, Forkel riunisce in oltre quella di eccellente
virtuoso nel piano-forte, sulla maniera di Bach, e di compositore dotto
e di gusto. _Hiskia_, e _i Pastori alla grotta di Bethleem_, Oratorj,
sono pregiatissimi. _Il potere dell'armonia_, è una sua cantata con
doppj cori, oltre a più musica stromentale impressa a Gottinga.

FORNO (il barone Agostino), amatore di musica e sonatore di violino,
nato in Palermo vi fece de' buoni studj, e perfezionò le sue cognizioni
viaggiando per più anni in Italia. Egli era membro dell'Accademia del
buon gusto di quella capitale, ove terminò in un'età avanzata i suoi
giorni a dì 19 novembre del 1801. In occasione del _Miserere_ composto
d'ordine di Clemente XIII dal cel. Tartini, e cantato nella cappella
Sistina mercoledì santo del 1768, il barone Forno pubblicò per le stampe
di Roma l'_Elogio di Tartini_, e lo presentò al Papa: opuscolo assai
mediocre. Vi ha ancora di lui, _Parere sopra la musica antica e
moderna_, che insieme col detto Elogio è tra gli Opuscoli suoi stampati
in Napoli in 2 vol. in 12º, 1792. Egli contiene alcune buone riflessioni
su i progressi e perfezione della musica strumentale mercè le produzioni
di Boccherini, di Haydn, di Vanhal, di Pleyel, di Viotti e Jarnowitz, e
su l'abuso che da altri ne vien fatto oggidì con volere piuttosto
sorprendere col difficile, anzichè dilettare con buona e nitida
espressione.

FÖRSTER tedesco, cel. compositore del presente tempo ha preso per
modello della sua musica instrumentale lo stile e la maniera
dell'immortale Haydn. Bramoso d'indovinarne il segreto, si pose
saggiamente a mettere in partitura le di lui dotte composizioni, e ne
trasse visibil vantaggio rapporto alla maniera di distribuire fra le
parti la melodia (_V. Carpani lett. 6_). Förster ha pubblicati in Vienna
quartetti, quintetti e sinfonie, che sono in gran pregio presso gli
amatori di buon gusto.


FRAGUIER (Claudio-Francesco), membro dell'Accademia delle belle lettere,
fu da prima Gesuita, ma ne lasciò l'abito per coltivare con più libertà
le muse. L'ab. Fraguier assai dotto nell'antica e moderna letteratura e
nelle lingue greca, italiana, spagnuola ed inglese trovò nello studio e
nella filosofia un compenso ai gran malori, che lo confinarono in casa
in un'età poco avanzata. Riguardandolo quì qual scrittore sulla musica,
gli dobbiamo alcune _Dissertazioni_ intorno a quella de' greci, che si
trovano nelle _Memorie_ dell'Accademia delle Inscrizioni. Egli vi
sostiene che questa dotta nazione ebbe la cognizione e la pratica della
musica a più parti, e credette di provarlo con alcuni passaggi degli
antichi e specialmente di Platone, il suo più favorito filosofo. Burette
vi oppose un'infinità di _Dissertazioni_ per provare il contrario, ma
egli restò fermo nel suo sentimento. Tra le sue poesie latine, che
respirano l'urbanità romana, e le grazie della pulitezza francese vi ha
un _Poema sulla Musica_ pubblicato nel 1729, in 12º, intitolato _Schola
Platonica_, perchè scritto su i principj di musica di Platone, il quale
benchè sia elegante e terso, si risente tuttavia dello spirito di
sistema. _Musica tota quid est, numeri nisi cantibus apti?_ vi dice l'A.
formando su i numeri i suoi principj. Morì egli d'apoplesia in Parigi
nel 1728.

FRAMERY (Niccola-Stef.) nacque a Rouen nel 1745, e fu uno dei letterati
di primo ordine in Parigi, autore di molti drammi per musica, e profondo
in questa scienza secondo i buoni principj della scuola italiana. Egli
fu che trasse Sacchini in Francia, e più che altri contribuì a spargere
tra la nazione il gusto della buona musica italiana. Il suo zelo per gli
avanzamenti di questa bell'arte gli fè tradurre in francese il _Musico
pratico_ d'Azopardi pubblicato nel 1786 in 2 vol. in 8vo, proponevasi
egli inoltre di trattare con M. Ginguené la parte della musica
nell'_Enciclopedia Metodica_; ma non giunse a pubblicarne che il primo
tomo nel 1791, oltre al quale si è perduta infin la speranza di averne
la continuazione. Il _Discorso preliminare_, e molti dottissimi
_articoli_ sono di M. Framery: nella guerra de' Gluckisti e dei
partigiani di Sacchini, egli dichiarossi per quest'ultimo, e nelle
_Memorie per la storia di Gluck_ (a Parigi, 1781), trovansi alcune
lettere di quest'autore, ed una in versi a M. Larivée contro la di lui
proposizione _che non v'era in musica se non una sola verità, e che il
solo Gluck l'aveva trovata_. Nel 1802, egli riportò il premio
all'Instituto sulla seguente questione: _Analizzare i rapporti
ch'esistono tra la musica, e la declamazione_ (_Memoir. de l'Instit.
Naz. t. 4 p. 69_). M. Framery "illuminato da una conoscenza profonda del
suo argomento, ha con molta giustezza valutati i rapporti che possono
esistere tra queste due parti ed i vicendevoli sacrifizj che esse farsi
debbono." (_M. Raymond, de la mus. dans les Eglises, 1809_). Alcun tempo
prima egli aveva pubblicato: _Avis aux poëtes lyriques, ou de la
nécessité du rhythme dans les odes destinés à la musique_. Framery è
morto li dì 26 novembre 1810, e lasciò manoscritte molte opere attenenti
alla musica ed agli artisti.

FRANCONE di Colonia, era celebre nella musica l'anno 1066, e viveva
ancora nel 1083. Egli è autore d'un manoscritto, che si conserva nella
biblioteca Ambrosiana di Milano, intitolato _Ars cantus mensurabilis_,
che l'Ab. Gerbert ha inserito nella sua collezione (_Script. Eccl. de
musica t. 3_). Par che a Francone debbasi l'invenzione della misura de'
tempi nella musica, che fuor di ragione erasi attribuita a Giov. da
Muris, più moderno di due secoli. Il MS di cui si servì _Gerbert_, è
molto più compito di quello scoperto da Burney nella biblioteca
Bodlejana di Oxford, costando il primo di 13 capitoli e questo di sei,
secondo che egli stesso il descrive nel 2º vol. della sua _Storia
generale della Musica_. In un MS. del Vaticano del _Compendio_ di Giov.
de Muris vi ha un di lui passaggio, in cui mostra di non pretendere egli
medesimo all'onore di essere l'inventor della misura: _Guido voces
lineis et spatiis dividebat; post hunc magister Franco invenit in cantu
mensuram figurarum_, etc.

FRANK, tedesco di nazione ma stabilito in Pavia, nella di cui università
professò la medicina sino a' primi anni del corrente secolo. "Il cel.
Frank mio maestro (dice il D.r Lichtenthal), nella sua _Polizia
medica_, t. 3, non solo considera la musica rimedio principale contro le
malattie dell'animo, ma la giudica istituto necessario in uno stato. Non
voglio, dice questo gran medico e sommo letterato, tessere un elogio
alla possanza della musica sul nostro animo, ma essa certo non è il
minore ingrediente del balsamo prestatoci dalla Provvidenza contro alle
malattie dell'animo. Hanno i medici ne' loro giornali notato più
accidenti di malattie guarite dall'incanto della musica, e l'effetto di
lei sopra i nervi sensibili è così evidente, che la circolazione e
traspirazione alterate dallo stato spasmodico delle parti solide vengono
col più gran pro del nostro corpo in breve riordinate. Ma la forza di
eccitare passioni, che in essa riconobbe la più alta antichità, è quella
che debbe moverci a rendere giovevole agli uomini questo divino
rimedio... La polizia deve dunque adoperarsi onde non manchi in una gran
città questo efficacissimo mezzo di esilarare e divertire il popolo. Ha
però ad essere sollecita di buoni professori di musica, i quali
appagando l'orecchio d'un uditore caccino dal suo fianco nelle sue ore
malinconiche il demonio della tristezza dacchè ad essi è commessa
quest'arte cotanto necessaria alla vita umana e alla pubblica sanità,
ec."

FRANKLIN (Beniamino), nato a Boston nella nuova Inghilterra, a cui
devono gli Stati Uniti d'America la loro libertà, e molti utili
sperimenti la Fisica, tra' quali dee rimarcarsi il parafulmine di sì
gran vantaggio all'umana specie: _Eripuit coelo fulmen sceptrumque
tyrannis_: fu con ragione il suo elogio. Egli acquistossi inoltre de'
nuovi dritti alla riconoscenza de' musici mercè l'invenzione
dell'_Armonica_, nè era sfornito della pratica di quest'arte, poichè
sonava egli stesso quest'instromento. Ne' suoi opuscoli trovansi due sue
lettere a Milady Kaims ed a Pietro Franklin, in cui tratta di varie
questioni sulla musica "da grand'uomo, qual'è veramente, dice il P.
Sacchi, ma non però da grande artista. Parla da grand'uomo, perchè
ragionando seguita un certo lume del vero, che vedesi splendere innanzi.
Non parla da grande artista, perchè non ha considerato quel vero istesso
da tutti i lati, come i buoni pratici fanno" (_Lett. al C. Riccati_).
Sicchè col rispetto a lui debito niuno si crederà nell'obbligo di
seguire interamente le sue opinioni e sistemi sulla musica. Franklin
morì nella sua patria nel 1790.

FRANZ (Carlo), si è reso celebre in Germania sino alla sua morte
avvenuta nel 1811, per essere stato il primo e forse l'unico a sonare
l'instromento detto baritono, difficile e piacevole insieme; ed il
corno, nel quale produceva egli con la sola mano i semituoni con una
sorprendente celerità e purezza, sì nel crescere che nel mancare, della
quale singolar maniera di sonar questo strumento ne abbiamo in Palermo
un esempio in persona del _Sig. Pigneri_, che alla sua perizia unisce
somma modestia. Franz servì il Principe d'Esterhazy in Vienna per lo
spazio di 14 anni, e tutti coloro che hanno inteso sonar da lui il
_baritono_, sono d'accordo nell'attribuirgli un effetto soavemente
malinconico. Il pezzo nel quale Franz spiegava più i suoi talenti ed
incantava i suoi uditori, era una _Cantata_ che il grande Haydn aveva
espressamente composta per quell'istrumento; (_V. Gazzet. di Bosler an.
1788_). Il _baritono_ di Franz rassomiglia alla _viola da gamba_,
all'eccezione ch'egli è fornito di 16 corde d'ottone nella parte
superiore del collo, e di 7 corde di budello. Oggidì è uscito totalmente
d'uso, e nemmen quasi si conosce.

FRESCOBALDI (Girolamo) da Ferrara, fu riguardato al suo tempo come uno
de' migliori compositori ed organisti, piazza ch'egli occupò con
distinzione nella chiesa di S. Pietro in Roma verso il 1628. Sin dalla
prima età erasi reso talmente celebre nel canto che le prime città
d'Italia facevano a gara per possederlo, e l'entusiasmo giunse al segno
di accompagnarlo ne' suoi viaggi da un paese all'altro, per godere più
lungamente del piacere di sentirlo. Tra il gran numero degli eccellenti
discepoli formati da costui vuolsi rimarcare Froberger, che l'Imperatore
Ferdinando III avevagli indirizzato per istruirlo, e che realizzò di poi
perfettamente le speranze, che il suo maestro aveva fatte di lui
concepire. Le sue Opere furono pubblicate in Roma nel 1615 e 1637.

FRICK (Fil. Gius.), il primo virtuoso tedesco sull'_Armonica_, ch'egli
stesso si era formata sulla maniera di Franklin, e fece in oltre de'
saggi per iscoprire una materia simile alla pelle umana, per render
quest'instrumento più comodo a dilettanti per mezzo d'una tastiera, ma
dopo il 1786, gli fu d'uopo abbandonare l'armonica per il nocivo effetto
che produceva sui nervi. Meusel nel suo _Lexicon_ degli artisti cita con
elogio un'opera di Frick _sul basso continuo_, che dice essersi
pubblicata nel 1786. Egli viveva ancora nel 1790, in Londra.

FRIEDBERG, maestro di musica in Vienna al servigio del principe
Esterhazy, appassionato filarmonico, che aveva una scelta e numerosa
orchestra in sua casa. Aveva il principe intesa una sinfonia di _Haydn_,
e s'invogliò, piacendogli molto, di possederne l'autore, ma forse
l'invidia e la gelosia di taluno operava sott'acqua contro il cel.
Haydn. Friedberg amico ed ammiratore di lui, dolente di questo ritardo,
l'eccitò a comporre una sinfonia solenne da sonarsi nel giorno natalizio
di S. A. Haydn la scrisse, e da par suo. Venuto il giorno di eseguirla,
standosene il vecchio principe in mezzo della sua corte sul suo
seggiolone, il Friedberg distribuì le parti della sinfonia convenuta.
All'udirla, il principe interrompe i sonatori alla metà del primo
allegro e domanda di chi sia sì bella cosa? D'Haydn, risponde il
Friedberg, e fa venire avanti l'autore che tutto tremante stava
appiattato in un angolo della sala. Il principe lo prese d'allora
innanzi al suo servizio come maestro direttore del concerto. Così che il
primo passo alla buona fortuna ed alla gloria, Haydn lo dovette
all'amico Friedberg. Costui viveva ancora nel 1812, allorchè Carpani
pubblicò le sue _Haydine_ (_Lett. 5_), d'onde abbiamo tratta questa
notizia che tanto onore reca al carattere morale di Friedberg.

FRIKER (Giov. Luigi) di Wurtemberg, inventò una teoria di musica fondata
sopra principj d'aritmetica, ch'egli oppose a quella di Eulero; la prese
di poi per base di un sistema di metafisica, di cui Oettinger nella sua
_Filosofia terrena e celeste_, t. 2, ce ne ha conservato un abbozzo.
Friker ebbe il difetto di perdersi in idee fantastiche, come tutti
quei che cercano nella fisica i principj d'un'arte fondata
sull'organizzazione dell'uomo. Son questi di quei svarioni così
singolari, che può a ragion domandarsi, come abbiano potuto entrare in
testa umana?

FRINIDE, musico di Mitilene, capitale dell'isola di Lesbo. Fu questo il
primo, che riportò il premio della cetra nei giochi Panateniesi,
celebrati in Atene nell'Olimp. 80. Frinide introdusse alcun cambiamento
nell'antica musica, come ne lo accusa Ferecrate, ed Aristofane nella
commedia _Le Nuvole_ (_Plutarc., de Mus._) Si narra in oltre che
presentatosi Frinide nei pubblici giuochi di Lacedemone colla sua cetra
di nove corde, l'Eforo ne tagliò due, delle quali era Frinide inventore
(_Athen. lib. 14_).

FRITZ (Berthold), cel. fabricante di strumenti, e meccanico di
Brunswick, morto nel 1766, pervenne col solo suo genio senza alcuna
instruzione a costruire una gran quantità di organi, di piano-forte e
clavicembali sì a penna, che a martelli, di cui una porzione se n'è
inviata sino nella Russia. Distinguonsi tutti mercè una straordinaria
forza ne' bassi. Si è reso anche celebre per il meccanismo di più
orologj di musica, di uccelli cantanti, e soprattutto per un
pregevolissimo Trattato, che pubblicò in Lipsia nel 1757, sotto il
titolo: _Anweisung_, ec. cioè _Istruzione per accordare il forte-piano,
i cembali e gli organi per un metodo puramente meccanico, con la stessa
esattezza per tutti i dodici tuoni_. Questo trattato pubblicossi di
nuovo nel 1758; l'A. lascia ai mattematici i loro calcoli sul
temperamento, ed assegna a un buon orecchio un circolo di quinte e
d'ottave, che basta per accordare gl'istrumenti con la più perfetta
nitidezza.

FROBERGER (Gian-Giac.), sassone, fu dall'Imperatore Ferdinando III
mandato a Roma per istudiarvi musica sotto il cel. Frescobaldi. Al suo
ritorno nel 1655, questo principe il fece organista della corte, ed egli
fu il primo in Germania che compose con gusto per il cembalo. Egli fu in
molta stima sì in Francia, che in Inghilterra, d'onde ne ritornò colmo
di doni e di onori, e morì in Magonza nel celibato, appena sessagenario.
Mattheson possedeva di lui un'opera in 4 parti; nella quale cercò di
pingere in musica le avventure de' suoi viaggi (_V. Ehrenpf._)


FUCHS (Giorgio-Feder.), compositore de' nostri giorni di sinfonie e di
quartetti, nei quali si riconosce molto gusto e talento. Egli si vanta
di essere allievo di Haydn, ma i soli che confessava Haydn sono Pleyel,
Neukomm e Lessel.

FUGER (Giorgio) di Heilbronn nella Svizzera, fece imprimere nel 1783 a
Zurigo un'opera col titolo di _Pezzi caratteristici per il piano-forte_
in num. di 12: Petulanza; vivacità; brio; serenità; gioja ed allegria;
tenerezza; desiderio; orgoglio; e temerità; malinconia e inquietudine;
pena e minaccia; carezze e lusinghe.

FUNK (Christilieb.), professore di Fisica nell'università di Lipsia dopo
il 1773, è autore di una Dissertazione latina _De sono et tono_, di cui
ve ne ha una buona traduzione tedesca nel magazino di fisica,
mattematica ed economia di Lipsia 1782, col titolo di _Versuch ec._
cioè, _Ricerche sulla dottrina e risonanza del tuono_.

FUX (Giuseppe), nato in Gratz nell'Austria, maestro di cappella
dell'Imperatore Carlo VI, ebbe al suo tempo la riputazione di un valente
compositore, comechè oggidì si conoscan poco le sue opere, il suo nome
si è sino a noi conservato per un'opera didattica da lui pubblicata nel
1725, col titolo: _Gradus ad Parnassum_, di cui se n'è fatta una
versione italiana da Alessandro Manfredi da Reggio prete e professore di
musica, e stampata in fol. a Carpi nel 1761. Precede a questa edizione
una lettera del cel. Piccini, nella quale chiama l'autore un _Tedesco
pieno di senso italiano, che non lascia di mettere in vista que'
principj matematici, che sono la base e il primordio della musica, e lo
ha fatto con tale evidenza, che potrebbe restarne appagato il più
speculativo Geometra_. Con buona pace però del Piccini, gli anderebbe
quì bene, _Sutor ne ultra crepidam_. Quest'opera sebbene abbia qualche
merito in ciò che riguarda la composizione e la pratica, è poi difettosa
per molti rapporti. È insoffribile la prolissità del 1º Libro, che senza
alcun frutto si raggira in far mostra di geometria e di aritmetica; nel
secondo l'A. insegna le parti della composizione relative a tutte le
specie di contrappunto, e siegue la tonalità e l'armonia ecclesiastica,
ma non ne dà i principj. Se in alcune parti dell'opera è assai metodico,
in altre poi senza necessità se ne dispensa. In quanto alla maniera del
suo ragionare e allo stile, fanno l'una e l'altro pietà. Eccone un
picciol saggio: egli vuole spiegare cosa sia il modo nella musica. _Il
modo_ (sono le sue parole) _è una serie d'intervalli contenuti fra i
limiti d'un'ottava, e una collocazione nel vario e diverso sito de'
semituoni, il che si riferisce a quel detto d'Orazio: Est modus in
rebus, sunt certi denique fines_ (p. 128.) etc. Un tal ragionamento è
degno d'Arlecchino; tutta l'opera è sullo stesso fare, e quando l'A. non
si sente nè pur in istato di offrire simili spiegazioni, ne esce con
promettere in appresso de' rischiaramenti, e finisce sempre con
lasciarci a bada. Malgrado questi difetti, quest'opera ebbe ne' scorsi
tempi gran spaccio in Allemagna e in Italia, finchè sorsero altri
migliori scrittori di didattica nell'uno e nell'altro paese. Leo la
raccomandava a' suoi allievi come classica, e mio padre a suo consiglio
se ne provide in Napoli. _Io stesso_, scrive nella cit. lett. Piccini,
_ne ho conosciuta a buona pruova l'utilità quando me ne fu caldamente
raccomandato lo studio del cel. professor Durante, il quale già in
Napoli mi fu maestro, ec._ Il grande Haydn non potendo avere ne' suoi
primi anni viva voce del maestro, si abbandonava, dice leggiadramente il
Carpani, a questo _armonico alcorano_ di Fux, che egli si aveva
distribuito in quinternetti, de' quali ne portava sempre uno in tasca.
Fux morì verso la prima medietà dello scorso secolo.




G


GABORY (Mr.) nel 1771 pubblicò in Parigi _Manuel utile et curieux sur la
musique du tems_, ove in più luoghi tratta egli della misura nella
musica, e propone un pendolo atto a produrre un'egualità universale di
misura. Diderot, Sauveur e molti meccanici come Renaudin, hanno proposto
sì fatti cronometri, ma il migliore è un valente musico, dice Rousseau,
che ha gusto, orecchio e sa batter la musica.

GABRIELI (Caterina); una delle più rinomate cantatrici del p. p. secolo,
nata in Roma nel 1730, fu scolara del gran Porpora. Nel 1745, cantò sul
teatro di Luca e fu generalmente ammirata. L'Imper. Francesco I, la
chiamò quindi a Vienna, e le lezioni che ebbe da Metastasio finirono di
formarla nell'azione e nel recitativo; per il che essa preferiva più che
ogni altra virtuosa i di lui drammi. Le grandi ricchezze che ella
possedeva allorchè venne in Palermo nel 1765, sono gran prova dei favori
da lei ricevuti in Vienna. Il suo talento andava del pari colla
bizzarria e 'l capriccio. Il vicerè di Sicilia aveva invitata a pranzo
la Gabrieli con la primaria nobilità di Palermo: come essa tardava a
rendersi all'ora stabilita, mandò quegli in sua casa per farla avvisata
che la compagnia l'attendeva. Essa incaricò l'inviato di far le sue
scuse, e far sapere ch'erasi dimenticata dell'invito. Sua Eccellenza
voleva perdonarle quell'impertinenza, ma quando i convitati andarono al
teatro, la Gabrieli rappresentò la sua parte con la più gran negligenza,
e cantò sotto voce tutte le sue arie. Il vicerè offeso la minacciò del
castigo, ma ella divenuta più rigogliosa e più fiera dichiarossi, che
ben si poteva farle gridare, ma che non la si potrebbe mai far cantare:
S. E. la mandò nelle pubbliche carceri, dove si rimase per dodici
giorni, nel quale tempo essa dava dei sontuosi banchetti: pagò i debiti
de' poveri prigionieri, e distribuì per carità grosse somme di danaro.
Il Vicerè fu costretto di cedere, ed essa fu posta in libertà in mezzo
alle acclamazioni de' poveri. Non potè mai risolversi di andar in
Inghilterra. Sul teatro di Londra, essa diceva, io non sarò più padrona
di far quel che voglio, se mi salta in testa di non cantare la plebaglia
mi farebbe degli insulti, e forse mi regalerebbe delle sassate; voglio
dormir quì meglio in buona salute, quando ciò sarebbe ancor nelle
carceri. Nel 1775, l'imperatrice Caterina II, la chiamò a Pietroburgo,
ed essa dimandò cinque mila ducati per soli due mesi. _Nè pure_, disse
l'Imperatrice, _io dò questa somma a' miei feld-marescialli_. _In questo
caso_, ella rispose, _V. M. potrà far cantare i suoi feld-marescialli._
In Milano nel 1780 cantò con Marchesi e poi con Pacchirotti, mettendo
l'uno e l'altro cel. cantante in molta gara e soggezione, ma non spiegò
mai meglio tutto il potere della sua voce che in Lucca nel 1785,
allorchè Guadagni era il suo eroe in teatro ed in camera.

GAFFURIO (Franchino), uno de' più dotti teorici del suo tempo, era nato
a Lodi nel 1451. Fu prete, e dopo di avere studiato a Mantova ed a
Verona, diè delle pubbliche lezioni di musica in Cremona ed in Bergamo,
e nel 1483 divenuto maestro della cattedrale di Milano fu professore
nella scuola pubblica di musica, che a suo riguardo quivi eresse il duca
Sforza, sino alla morte nel 1525. Egli faticò con molto zelo e successo
a rischiarar la teoria e la pratica di quest'arte, e tradusse o fece
tradurre in latino le opere de' Greci. Egli è il primo autore moderno
sopra la musica, di cui siano state impresse le opere. Abbiamo di lui:
_Theoricum opus harmonicæ disciplinæ_, Neap. 1480, Mediol. 1492;
_Practica Musicæ_, Mediol. 1496, Ven. 1512; _De harmonicâ musicorum
instrumentorum etc._ Mediol. 1518; _Apologia adv. J. Spatarium_, 1520.
M. Burette molto lo loda per la cognizione ch'egli mostra de' Greci
Armonici (_Mem. de l'Acad. des Inscr. t. 8_).

GALEAZZI (Francesco) da Torino, nel 1791 pubblicò in Roma, _Elementi
teorico-pratici di musica_, 2 vol. in 8vo. Questa opera è pregiatissima
e con ispezialità per quel che riguarda l'arte di sonar il violino.

GALILEI (Vincenzo), il padre del Colombo della moderna filosofia era
_gentiluomo fiorentino versatissimo nelle mattematiche_, come lo chiama
_Viviani_, _e principalmente nella musica specolativa, della quale ebbe
così eccellente cognizione, che forse tra i teorici moderni di maggior
nome, non v'è stato chi di lui meglio, e più eruditamente abbia scritto,
come ne fanno chiarissima testimonianza l'opere sue pubblicate, e
principalmente_ il Dialogo della Musica antica e moderna, _in Firenze
1581_ (_Vita di Gal. Galilei, 1718_). Trovasi in questo Dialogo molta
erudizione e buon senso, tranne la traduzione alla moderna nota delle
cifre musicali di due greci inni, e di uno a Nemesi ritrovati nella
libreria del Card. Sant'Angelo, che Burette, Rousseau e Martini han
copiata, e con ragione ha mossa la bile al dotto Requeno. (_Veggasi ciò
che costui ne dice alla p. 351 del 2º t._) Non men che nella teoria
della musica fu Vincenzo dottissimo nella pratica, e celebratissimo
nell'età sua, cosichè molto egli contribuì agli avanzamenti della
medesima (_V. l'artic. Bardi e Caccini_). Morì egli dopo il 1586.

GALILEI (Galileo), figlio del precedente, nato in Firenze nel 1564, da
legittime nozze. Ne' suoi primi anni conoscendo la tenuità della fortuna
del padre, aggravato da numerosa famiglia, e volendo pur sollevarlo, si
propose di far ciò colla assiduità negli studj. I suoi diporti
coll'insegnamento del padre suo, erano nella musica, e nel toccar il
cembalo ed altri stromenti, ne' quali pervenne a tanta eccellenza, che
trovossi a gareggiare co' primi professori di que' tempi in Firenze ed
in Pisa: quale gusto per la musica conservò sempre sino agli ultimi
giorni, comechè il suo genio e i suoi gran talenti tutto l'occupassero
della fisica e delle mattematiche. A' suoi tentativi e al suo zelo
dobbiamo l'invenzione de' telescopj, e 'l primo, con cui osservò egli i
pianeti, non era che una canna d'organo, nella quale aveva posti i suoi
vetri. Fu anche sua invenzione la semplice e regolare misura del tempo
per mezzo di un pendolo che è stato poi adottato all'uso della musica.
Tra' suoi opuscoli in una sua lettera al Picchena rammenta quello _de
sono et voce_, che si è perduto: ma in uno de' suoi _Dialog. delle due
nuove scienze_ tratta egli di proposito della musica (_Viviani l. c._).
Di quanti sistemi si sono inventati sulla musica, niuno è stato così
universalmente ricevuto da' geometri, come quello di Galilei. Molti che
trattano del temperamento degl'intervalli, mettono per base delle
ricerche il sistema di Galilei: egli vi propone il sistema del ritorno
simultaneo delle vibrazioni, ma in tutti questi punti è stato dottamente
attaccato dal Eximeno, provando che un tal sistema non può sussistere.
"Il suo ingegno, egli dice, non lo salvò dall'errore proprio degli
uomini dotti, che è voler tutto spiegare pe' principj, de' quali sono o
seguaci o inventori." (_V. dell'orig. l. 1, c. 1._). Galilei morì cieco
nel 1641, in età di 78 anni.

GALLAND (Antonio), morto professore di lingua araba nel collegio reale
in Parigi nel 1715. Nel 1º t. dell'Accad. delle Iscriz. vi ha di lui:
_Histoire de la trompette et de ses usages chex les anciens_, che Mad.
Gottsched ha tradotta in tedesco.

GALLIMARD, nel 1754 pubblicò in Parigi, _La théorie des sons applicable
à la musique_, ove esattamente dimostransi i rapporti, e tutti
gl'intervalli diatonici e cromatici della scala.

GALLO (Vincenzo), Frate conventuale siciliano, così celebre di que'
tempi nella musica che fu eletto dal re per maestro della Real cappella
di S. Pietro, e della cattedrale di Palermo insieme dall'Arcivescovo.
Del profitto de' suoi onorarj egli ne ingrandì il convento del suo
ordine detto dell'_Annunziata_, in una colonna della quale chiesa vi si
legge scolpito Musica Galli. Egli viveva sulla fine del sec. 16º. Nel
1596, furono stampate in Roma una sua messa a due cori, ed un'altra a 12
voci in 3 cori: e nel 1589, alcune sue composizioni a 5 voci in Palermo.
(_Mongit. Bib. Sic._)

GALUPPI (Baldassare) detto _Buranello_, da Burano sua patria, 24 miglia
lungi da Venezia. Il cel. Lotti fu il suo primo maestro di contrappunto;
in età di 20 anni diede al teatro di Venezia la sua prima opera, che
sfavorevolmente accolta gli servì a notare ed evitare i difetti, de'
quali si era attaccata, per l'avvenire. In poco tempo egli divenne per
così dire, il solo possessore dei teatri italiani; fu eletto maestro del
conservatorio degl'_Incurabili_, e della chiesa di S. Marco. In età di
63 anni venne chiamato a Pietroburgo coll'onorario di quattro mila
rubbli annuali, oltre l'alloggiamento, e l'equipaggio. Dopo la prima
rappresentazione della sua musica della _Didone_, l'Imperatrice donogli
una scatola d'oro, guernita di diamanti, e mille ducati, che Didone,
diceva ella, avevagli lasciati per testamento. Il dottor Burney lo
conobbe già di ritorno in Venezia nel 1770, nel seno della sua famiglia
numerosa e ricca, che pieno di attività e d'immaginazione proseguiva le
sue fatiche sino alla morte giuntagli nel 1785, di sua età 82. Egli era
macilento, di piccola taglia, ma di un nobile e piacevole portamento:
gajo e vivace come un giovine, sì nel carattere, come nelle opere.
Spesso in queste contraveniva egli al rigor delle regole, e diceva poi
agli scolari: _Avete sentito? avete notato? ma bisogna esser Galuppi per
farlo._ Tanto compensava coll'originalità delle idee, e la bellezza
della melodia. _Sunt delicta, quibus ignovisse velimus_, Hor. Egli fu
de' primi a lussureggiare negli accompagnamenti. _Il bello musicale_,
era uso egli dire, consiste nella unione di queste tre qualità:
_vaghezza_, _chiarezza_, e _buona modulazione_. Il Carpani lo chiama _il
Bassano della musica_, e rapporta alcuni di lui graziosi aneddoti
(_Lett. 7_).

GALVANO (Luigi) da Bologna, cel. anatomico morto nel 1798. La scoverta
da lui fatta di molti fenomeni sull'organizzazione animale, il di cui
principio si avvicina a quello dell'elettricità, ha formato un nuovo
ramo della fisica medica, cui i dotti dal nome del suo inventore han
detto _galvanismo_. Egli faticando inoltre sulla fisiologia de'
volatili, si ristrinse ad esaminare il senso dell'udito, e trovollo in
questi così delicatamente organizzato, che questo è il motivo, egli
dice, che li rende sensibili cotanto agli accordi del canto e della
musica. Egli discoprì il primo un canale uditorio, simile all'aquedotto
di Fallopio nell'uomo, ed una cavità ossosa cui diè il nome di
_antivestibolo_.

GARNERIO (Gugl.), professore di musica circa 1480, davane allora un
corso pubblico per far conoscere i suoi principj e le sue cognizioni.
Per questo mezzo acquistò tale celebrità, che Ferdinando re di Napoli,
volendo stabilire una scuola di musica, chiamollo colà affinchè
unitamente a Gaffurio travagliasse a quella fondazione. Ecco il
principio della celebre scuola napoletana (_V. Hawkins_).

GASMAN (Floriano Leop.), maestro di cappella della gran Maria Teresa, e
di Giuseppe II, ed ispettore della biblioteca imperiale di musica in
Vienna la più compiuta e più numerosa di Europa, di cui ne formò il
generale catalogo. Nacque egli in Boemia, e dopo avere appreso i primi
elementi della musica nel collegio de' gesuiti, viaggiò in Italia per
rendervisi perfetto, venne due volte in Venezia, e vi si fece ammirare
per l'eccellenza e 'l gusto delle sue composizioni. Il dottor Burney
rincontrollo in Milano nel 1770. Chiamato alla corte di Vienna ne formò
le delizie per l'originale bellezza e solidità della sua musica. Al
sapere tedesco univa la cantilena italiana, e le sue produzioni sì per
teatro che per chiesa sono tuttora decantate come le migliori di quel
tempo, comechè M. Framery a torto il dica _un maestro meno che
mediocre_. Il suo _Dies iræ_, e la _Betulia liberata_ sono de' capi
d'opera dell'arte. Egli fu l'unico maestro del gran Salieri, a cui
diceva Gluck: "Sapete che cosa manca al Gasman, nulla, fuorchè un poco
della mia impostura." Nel 1772, fondò egli la _Società delle vedove e
pupilli della musica_, che M. Teresa e Giuseppe II, protessero e le
assegnarono un fondo di 8000 annui fiorini. Ciascuna vedova ne ritrae
un'annua pensione di 400 fiorini: e due volte all'anno in Avvento e in
Quaresima per sostegno della _Società_ eseguisconsi in Vienna degli
Oratorj de' migliori maestri, il che ciascuna volta produce l'esazione
di più di due mila cinque cento scudi. L'arte il perdette assai presto
nel 1774 in età di 45 anni. Egli era un pò rigorosamente attaccato alle
regole. Un suo scolare mostravagli un dì una sua composizione in C,
nella quale dopo la quarta battuta passavasi all'elami maggiore. Il
salto è troppo grande, gli disse Gasman, non è preparato abbastanza, non
può andare. Eppure l'ho provato, rispose lo scolare, e ci va; al che
prontamente replicò il maestro: figliuol caro, anche quel non so che,
che i turchi pongono di dietro ai poveretti che impalano ci va; ma come
ci va?

GASPAR (Mich.), nel 1783 fece imprimere in Londra una sua opera col
titolo: _De arte medendi apud priscos, musices ope_ etc.

GASPARINI (Francesco), da Roma, uno de' più gran compositori del secolo
18º, fu maestro del conservatorio della _Pietà_ in Napoli, ed ha
lasciata molta musica di chiesa a' suoi tempi pregiata. È anche autore
di un'opera, che sebbene manchi di chiarezza e di ordine, non è tuttavia
dispregevole. Essa ha per titolo: _L'armonico pratico al cembalo_,
Venezia 1708, e di cui ve n'ha una sesta edizione nel 1802. Egli fu dei
primi a dare nelle sinfonie una parte diversa dal primo violino, e
maggior movimento ai secondi. _Michelangiolo Gasparini_, lucchese, fu
allievo di Lotti, abile cantante ed eccellente compositore sul finire
dello scorso secolo.

GASSE (Ferdinando), napoletano, tuttora vivente in Roma, studiò in
Parigi nella classe di M. Gossec, e nel 1805 riportò il gran premio di
composizione nel conservatorio di musica, dopo il quale fu mandato in
Roma per perfezionarsi in quest'arte. Mehul, in un rapporto alla classe
delle belle arti dell'Instituto nel 1808, parla con elogio di un _Te
Deum_ a due cori, e di un _Christo_ in fuga a tre soggetti, e a sei voci
composti da questo giovane, e d'una gran scena italiana, la quale dà a
divedere ch'egli potrà riuscire nel genere di teatro e di chiesa.

GASSENDI (Pietro), Regio professore di mattematica in Parigi, e celebre
per il gran numero delle sue opere di filosofia ed altre scienze, morto
Prevosto della cattedrale di Digne nel 1655. Come Mersenne e Descartes
suoi amici scrisse eziandio un trattato di musica, _Manuductio ad
theoriam musices_, Lugduni 1658, a cui oggidì non è più d'uopo
ricorrere.

GATTEY, nel Giornale di Parigi del 1783, num. 22 vi ha di lui una
lettera intorno ad una macchina, per mezzo della quale troverebbonsi
notate le composizioni de' musici, sonando la tastiera d'un instromento.
Nell'_archivio delle nuove scoverte_ a Parigi 1810, si ha di M.
_Lenormand_ un'altra macchina per notare la musica a misura che si
compone sul cembalo, che è stata poi portata alla perfezione di notare
distintamente in sino le figure ed i tempi da M. _Nabot_ meccanico di
Londra (_V. t. 2, p. 249-252_).

GATTI (l'abbate), nato in Mantova, dee annoverarsi tra' più pregiati
compositori d'oggigiorno in Italia. La sua _Olimpiade_ rappresentata in
Piacenza nel 1784, vi ebbe molto successo, come del pari il suo
_Demofoonte_ in Mantova nel 1788. Nel magazino del _Sig. Ricordi_ in
Milano si ha di lui impresso la _Morte di Abele_, Oratorio.

GATTONI (l'abbate) italiano. Verso il 1786 inventò
un'_Armonica-meteorologica_, che cogli armoniosi suoi suoni predice il
menomo cambiamento che dee avvenire nell'atmosfera. La varietà e la
forza de' suoni, che essa produce, è in proporzione del grado più o meno
forte de' cambiamenti che vi si operano, o che aspettar se ne debbano
(_V. Corrisp. d'Amburgo 1786, n. 161_).

GAUDENZIO, secondo il Requeno, è un greco scrittore di musica posteriore
a tutti gli altri, di cui ci rimane l'_Isagoge_ o _Introduzione
armonica_, composta (come quegli vittoriosamente lo prova) da' centoni
degli anteriori scrittori, senza intelligenza varie volte di quello che
copiava; come suole avvenire ne' tempi in cui le arti danno l'ultimo
respiro. Egli era un puro pratico, ed anteriore al 5º secolo dell'era
cristiana, poichè _Cassiodoro_ dice che _Muziano_ suo amico aveva
tradotta l'opera di _Gaudenzio_ in latino: non ha il merito, che se gli
attribuisce da' moderni, come dal Meibomio, dal Martini, ed altri, i
quali son usi a citarlo unitamente con Aristosseno, Aristide, Tolomeo
ec. "Sarebbe stata, dice il sullodato A., cosa più onorevole a
Gaudenzio, s'egli ci avesse dato, come Bacchio, cognizioni pratiche
dell'armonia, che l'aver tessuto gli estratti di Aristosseno, di
Nicomaco, e di Aristide sotto l'ordinario titolo di _Armonica
introduzione_, senza capire i differenti sistemi." (_t. 1. ec._)

GAUDENZIO (Andrea Papio), canonico di Anversa, di cui vi ha _Libri 2 de
consonantiis seu pro diatessaron_, Antuerp. 1581, in 8vo, eccellente
opera secondo Brossard. Era nipote di Levino Torrenzio vescovo di
Anversa, e morì in un bagno all'età di 30 anni nel 1581.

GAUTHEROT, dell'Accademia delle scienze ed arti di Dijon, musico
profondo, se egli non brillava nell'esecuzione, poteva al manco, mercè
de' sicuri principj, insegnare le infinite combinazioni, e far conoscere
le risorse della musica. Dotto nell'Acustica, abbiamo di lui
un'eccellente _Memoria sulla Teoria de' suoni_: occupato delle scienze
fisiche conobbe profondamente i misterj dell'elettricità e del
galvanismo. Egli morì in Parigi nel 1803.

GAVEAUX (Pietro), nato a Beziers nel 1764, in età di 10 anni aveva
terminati i suoi studj musicali, ma avendo ricevuto d'Italia lo _Stabat_
di Pergolesi, ne rimase così incantato che si disponeva a partire per
Napoli, per vie più perfezionarsi nella musica sotto Sala celebre
contrappuntista, se non che ve l'impedirono delle ragioni di famiglia. A
Bordeaux apprese la composizione dal maestro di quella cattedrale
Francesco Beck, e cominciò a scrivere per teatro con felice successo a
Bordeaux, a Montpellier e a Parigi. Egli ha imitato la maniera italiana,
ed è riuscito con ispezialità ne' finali, dove ha saputo rifondere la
scienza ed il genio: attualmente trovasi maestro nella Real Cappella in
Parigi.

GAVINIÈS (Pietro), il Tartini della Francia e caposcuola pel violino,
nacque a Bordeaux. Dalla prima età studiò quest'instromento, e di 14
anni sonò in Parigi tre concerti di seguito, che con la sua esecuzione
ferma e briosa recò della sorpresa e gettò i primi fondamenti di sua
celebrità. Ciò che eminentemente il distingueva, era una qualità di
suono così puro ed espressivo, che faceva sospirare il suo violino:
luttò vittoriosamente con Ferrari, Pugnani, e Stamitz. Viotti dopo
averlo inteso gli diè il nome di Tartini francese. Nel 1794, il
Conservatorio di Parigi il volle professor di violino, e ciascun anno i
suoi allievi riportarono il premio. Tra questi distinguonsi Lemierre,
Paisible, Capron, Leduc, l'ab. Robinot, Imbault, Guenin e Baudron. Al
genio della sua arte riuniva egli un sodo giudizio ed uno spirito culto,
per cui cattivossi l'amicizia di Rousseau, comechè il filosofo fosse
poco comunicativo. Aveva saputo prendere tutti gli stili, e trasmetterli
a' suoi allievi. Morì di 74 anni nel 1800. La Contessa de Salm ne
pubblicò l'elogio nel 1802. Un anno avanti la sua morte, nel 1799,
pubblicò: _les vingt-quatre Matinées_, concerti e sonate più difficili
dei _Capricci_ di Locatelli, e di Fiorillo.

GAUZARGUES (Carlo), abbate di Noblac, dopo di aver fatti de' buoni studj
nelle scienze naturali e nella teologia, come si era ancora
profondamente occupato della musica, fu per 12 anni maestro di musica
nella Cattedrale di Nimes, e vi formò dei distinti allievi. Una gran
riputazione che l'aveva preceduto in Parigi, sostenuta da quei doni
naturali che attraggono, e da uno spirito assai culto, lo fè ricevere
nella cappella del re in quella capitale, e colmar di benefizj. I suoi
tentativi per andar a risedere nella sua badia di Noblac furono inutili,
e conservò, suo malgrado, il posto di maestro della R. Capp., finchè nei
furori della rivoluzione vittima del decreto di proscrizione fulminato
contro i preti, Gauzargues fu caricato di ferri, restituito quindi in
libertà, ma spogliato de' beni che gli avevano acquistati i suoi
talenti. In questo tristo stato terminò i suoi giorni nel 1794.

GAZZANIGA (Giuseppe) da Venezia, morto, pochi anni sono, maestro di
cappella in Verona, compositore espressivo e nitido. Dopo l'anno 1771
scrisse moltissimi drammi serj per i teatri d'Italia, e nel 1780 per il
nostro di Palermo, che gli acquistarono gran nome non che nell'Italia,
ma in Francia ancora ed in Germania. In Palermo scrisse egli una Messa,
che piacque allora moltissimo, per la solennità che celebrano i musici
di S. Cecilia; egli era stato allievo di Sacchini e ne imitò
perfettamente la legiadria, e chiarezza dello stile.


GEMINIANI (Franc.), uno de' più famosi allievi del Corelli, nato in
Lucca, ebbe le prime lezioni di musica da Alessandro Scarlatti. La più
parte di sua vita passò egli in Londra, e il dottor Avison cita nella
sua opera le di lui composizioni quai modelli d'una eccellente musica
instrumentale. Le sue opere di teoria pubblicaronsi in Londra. 1.
_Trattato del buon gusto, e regole per eseguire con gusto._ 2. _Lezioni
per il cembalo._ 3. _L'arte di sonar di violino, contenente le regole
necessarie per la perfezione._ Sieber nel 1801 ne ha dato una nuova
edizione. 4. _L'arte d'accompagnare, o nuovo metodo per eseguire
facilmente e con gusto sul cembalo._ 5. _Dizionario armonico, o guida
sicura alla vera modulazione_, Londra 1742, questo è il frutto d'una
fatica di 20 anni: dicesi che sia sufficiente di porre in istato di
comporre quei medesimi, che non hanno veruna tintura della musica. Che
felicità se fosse ciò vero! Ve ne ha una traduzione francese in Parigi
1756. Geminiani morì in Dublino in età molto avanzata nel 1762.

GENLIS (Mad. de), assai nota per i suoi romanzi istruttivi, e
profondamente dotta nella musica, tuttora vivente in Parigi. Le dobbiamo
un _Metodo di arpa_ impresso nel 1805, che ha avuto il più gran successo
e un incredibile spaccio, per cui se n'è fatta una 2.ª edizione.
Quest'opera contiene nel suo testo delle curiose ricerche sull'arpa, e
delle lezioni della più grande chiarezza: vi si sviluppano i principj
generali dello studio degl'instromenti, che esiggono l'egualità delle
due mani, come il piano-forte e l'arpa. Queste idee appartengono a Mad.
Genlis, avendone già data la più gran parte, trent'anni sono, nel suo
romanzo _Adela e Teodoro_.

GERBER (Ernesto), nel 1790 pubblicò a Lipsia in tedesco un _Dizionario
storico di musica_, che serve di continuazione a quelli di Prinz e di
Walther; M. Fayolle, dice "che sebbene quest'opera soddisfi più de'
dizionarj di quegli autori, lascia tuttavia a desiderar molto di quel
che lo comporti questa sorta di opere, qualunque siasi l'indulgenza che
meritano. Potrebbe farsi un lungo catalogo delle omissioni, degli
errori, delle contraddizioni che vi si trovano; e dà principalmente a
diveder nel suo autore un'ignoranza visibile della storia dell'arte.
Malgrado tutti questi difetti, che forse imputar si debbono a
particolari circostanze, quest'opera è importante e utile: essa ci è
stata di grandissimo ajuto, e come confessar ci è d'uopo, ha servito di
base al nostro travaglio, che è in gran parte una rettificazione e
correzione di quello di Gerber." In tal caso bastava di dire: _Et veniam
damus, petimusque vicissim_: senza di ciò chi non darebbe lo stesso
giudizio del dizionario di M. Fayolle?

GERBERT (Martino), principe abbate della congregazione benedittina di S.
Biagio nella Selvanera, che ad una scienza molto estesa univa lo spirito
più elevato e 'l carattere più semplice e più amabile: sin da giovane
concepì quell'affezione per la musica, a cui dobbiamo le sue dotte e
penose ricerche sulla storia di quest'arte. Nella mira di renderle più
profonde e più utili, intraprese egli un viaggio di tre anni in Francia,
in Italia e in Allemagna; pervenne, colla sua autorità, a farsi mostrare
i tesori più reconditi, soprattutto le biblioteche de' conventi, ed
attinse in tal maniera nelle primarie sorgenti i materiali per la sua
Storia della musica di chiesa. In Bologna, strinse la più intima
familiarità col P. Martini, con cui convenne di comunicarsi a vicenda le
loro ricchezze. Il numero di diciassette mila autori raccolti dal
Martini sorprese in vero l'ab. Gerbert, ma egli assicura che più di
altrettanti avevagliene fatti conoscere da lui estratti dalle librerie
di Germania. Egli pubblicò nel 1774 _De cantu et musica sacra, a prima
ecclesiæ ætate usque ad præsens tempus_, in 2 vol. in 4º. Dà però a lui
maggior diritto alla riconoscenza dei letterati e degli artisti un'altra
più importante opera del 1774, _Scriptores ecclesiastici de musicâ sacrâ
ex variis Italiæ, Galliæ et Germaniæ codd. MS. nunc primum editi etc._,
dessa è una collezione di oltre a 40 autori originali sulla musica,
disposti secondo l'ordine cronologico, dal terzo secolo sino
all'invenzione della tipografia, in tre gran volumi in fol.; è divenuta
per disavventura così rara che è assai malagevole il procacciarne una
copia. M. Forkel ne ha dato una lunga e ragionata analisi nella sua
_Storia della musica_. L'ab. Gerbert è morto d'una infiammazione di
petto nel 1792, in età di 73 anni.

GERVASONI (Carlo). Milanese, professore e maestro di cappella di Borgo
Taro. Egli fece un corso compito di studj, e nel 1781, dice egli stesso,
di avere terminato quello della mattematica sotto il cel. ab. Frisi in
Milano; benchè possedesse allora già in buona parte la pratica della
musica. Nel 1800 pubblicò in Piacenza _La Scuola della musica divisa in
tre parti_, in 2 vol. in 8.º, opera che non manca di merito, benchè l'A.
abbia il comune pregiudizio di sostenere, che sia la musica parte della
matematica, e che _somministri i mezzi più opportuni per acquistare le
più sublimi cognizioni della musica speculativa_. Si lagna inoltre che
_la più parte de' compositori non cura lo studio della matematica,
perchè crede che questa niente affatto contribuisca alla pratica della
musica_. Per la pratica poi è un pò troppo, e pare che l'A. voglia
millantarsi alcun poco con questo suo trascendente zelo per la necessità
della matematica nella musica. Dà egli per altro delle buone regole di
pratica, degli esempj bene scelti; mostra dell'erudizione e dello
studio, ma uno stile pesante e sommamente diffuso ne rende penosa e
faticante la lettura. Nel 1804, Gervasoni diè ancora alla luce in Parma
_Carteggio musicale con diversi suoi amici professori e maestri_, in 8º,
di cui vi ha una 2ª edizione in Milano dello stesso anno. Non possiamo
giudicarne, non essendoci venuto ancora alle mani.

GESNER (Salomone) di Zurigo, il più delizioso ed amabile e pieno di
sensibilità fra i poeti tedeschi, quivi morto nel 1787, non avendo
compiti ancora i 60 anni di sua età. Tra' suoi idillj uno ve n'ha
sull'_Invenzione della lira e del canto_, che gli dà un diritto di qui
occupare un articolo. Può questo leggersi nel 2º t. della versione
francese di M. Huber delle di lui opere, a Lione 1783, in 12º.


GHERARDESCA (Filippo), nato in Pistoja, cel. compositor per teatro e per
chiesa, doveva la purità del suo stile alla scuola del P. Martini, ed
all'assiduità del suo studio sugli autori di musica italiani ed
alemanni. Aveva cognizioni molto profonde sulla natura dell'armonia,
alle quali univa uno squisito gusto: conosceva ed amava le scienze, le
arti, la letteratura e soprattutto la storia. Morì egli in Pisa maestro
della cattedrale del 1808 in età di 70 anni. Tra le sue composizioni
deesi rimarcare, come un capo d'opera in questo genere, la messa di
_Requiem_ per la morte del re d'Etruria.


GIARDINI (Felice), nato in Torino, prese da fanciullo lezioni di violino
dal cel. Somis, allievo di Corelli. Venne di poi in Napoli, ove nelle
orchestre divertivasi sommamente di far de' preludj, e di variare i
passaggi che doveva eseguire. Raccontava egli stesso come un dì
essendosi posto Jommelli accanto a lui nell'orchestra, guadagnonne un
sonoro schiaffo in premio de' ricami ch'egli aggiungeva alla sua parte
di accompagnamento. Giardini fu molto applaudito in Parigi ed in Londra,
ove fece imprimere le sue opere per violino, e vi fondò una scuola.
Niuno uguagliavalo nell'esecuzione degli _adagio_ per la forza e
l'espressione del sentimento. Egli morì a Mosca in età di 80 anni nel
1796. Prima del suo viaggio in Russia ceduto aveva al Sig. Ciceri da
Como il violino di Corelli ch'egli possedeva.

GIN (Pier Luigi), diè una traduzione francese dell'Iliade, nella quale
Omero spensieratamente se la dorme dal principio sino alla fine. Nel
1802 pubblicò ancora un libricciuolo _De l'influence de la musique sur
la littérature_, in cui l'A. buonamente pretende che ai progressi della
musica attribuir si debba il decadimento della letteratura francese nel
sec. 18º. _Qui ridiculus minus illo?_

GINGUENÉ (Pier Luigi) si è molto occupato della letteratura italiana, e
della storia della musica. Egli ha fatto, unitamente con Framery il
primo tomo nell'Enciclopedia metodica della parte della musica. Gli
articoli di M. Ginguené sono in gran parte tradotti dalla storia di
Burney, ma molte altre cose eccellenti vi ha del suo. Egli era stato uno
de' più fervidi partigiani di Piccini nell'accanita guerra in Francia
de' Gluckisti e Piccinisti: nel 1779, pubblicò: _Entretien sur l'état
actuel de l'Opera de Paris_, che nel Mercurio di quell'anno gli trasse
addosso un'asprissima critica di M. Suard. Nel 1801, egli diede al
pubblico una notizia assai interessante _Sur la vie et les ouvrages de
Nic. Piccini_, ove sembra aver egli modificate le proposizioni avanzate
nella sua giovine età, per il che debbono sapergli buon grado tanto i
partigiani di Gluck che quei di Piccini.

GIRAULT (Cl. Saverio), membro di più società letterarie, ha inserito nel
Magazino Enciclopedico di Parigi t. 1, anno 1810, _Lettre sur la Musique
des Hébreux à M. Millin_, in cui l'A. fa delle ricerche di una molto
estesa erudizione, ed offre una compiuta descrizione della musica
religiosa, dal figlio di Matusael inventore degl'istromenti, sino
all'epoca in cui la Religione cristiana potè spiegare in pubblico le
cerimonie del suo culto.

GIROUST (Franc.), dotto compositore di musica di chiesa, fu nel 1775 pe'
suoi talenti scelto dal re in Parigi per maestro della sua cappella, e
soprintendente di tutta la sua musica. Quest'era allora il posto più
eminente, a cui l'ambizione d'un uomo della sua arte poteva aspirare.
Egli vi si rese celebre, particolarmente per la musica di alcuni
_Oratorj_, e dell'_Ode di Thomas sopra il tempo_, come dei passi i più
importanti dell'_Epistola al popolo_ di questo Poeta. La fatale
rivoluzione del 1789 avendogli fatta perdere tutta la sua fortuna, si
ridusse per vivere a vender miele e latte, agli abitanti di Versailles,
dove finì i suoi giorni nel 1799. La sua vedova inconsolabile nel 1804
diè al pubblico una notizia storica della vita di suo marito.

GIROWETZ, compositore tedesco de' nostri giorni di eccellente musica
strumentale, ha fatto, secondo il Carpani, uno studio particolare sulle
composizioni di questo genere dell'immortale Haydn, sino a metterle in
partitura, e indovinar così il segreto dell'ottima ripartizione della
melodia fra le parti. Egli ne ha saputo prender bene il carattere e la
ricchezza delle idee, e formarsene uno stile leggiadro, ed un gusto
tutto nuovo.

GIULINI (Giorgio) di nobil famiglia nato in Milano nel 1714, ove studiò
i diversi rami dell'istruzione sotto la guida di uomini dotti. Diessi in
oltre con molto ardore allo studio della musica, e viene annoverato tra
i buoni compositori di musica strumentale. Il conte Giulini fu sommo
amico del P. Sacchi, e v'ha di costui un'Epistola in versi a lui
diretta, nella quale lo invita ad unirsi seco per promovere la musica
sacra ed eroica. Dopo la sua morte avvenuta nel 1779, il cel. Fontana ad
istanza del Sacchi ne scrisse l'elogio.

GIZZIELLO (Gioach. Conti, detto), ebbe questo nome dal cel. cantante
Gizzi, che fondò una scuola circa 1720, e nella quale più che altri
riuscivvi il Conti. In Italia, dove da prima fecesi ammirare in Roma,
non si conosce che sotto il nome di Gizziello: passò quindi in Londra
nel 1736, e cantò su quel teatro diretto da Hendel; tornò in Italia,
cantò in Madrid nel 1750, e da per tutto fu l'oggetto dell'ammirazion
generale. Egli era così eccellente nel patetico, che più volte trasse le
lagrime dal suo uditorio, genere di talento oggidì molto raro.


GLAREANO (Ericio) di Glaris nella Svizzera, il di cui nome era Arrigo
Loris, nella letteratura ebbe per maestro il grande Erasmo, di cui
divenne amicissimo, e questi nelle sue lettere ci rappresenta Glareano
qual uomo di un sapere universale e profondo. Il di lui maestro di
musica fu Giov. Cocleo, e nel 1547 egli pubblicò in Basilea il suo
_Dodecachordon_ in fol., che oggigiorno è divenuto assai raro.
Quest'opera di Glareano è di somma importanza, in quanto ci fa
perfettamente conoscere lo stato della musica pratica nell'epoca in cui
fioriva la scuola fiamminga. L'autore morì nel 1563. M. Choron ha
promesso di dare una nuova edizione di quest'opera nella sua collezione
de' classici.

GLAUCO di Reggio, uno de' celebri pitagorici d'Italia, fioriva cinque
secoli innanzi l'era volgare. Secondo l'uso di quei filosofi coltivò con
ispezialità la musica, e vi riuscì moltissimo. Egli, secondo Plutarco
(_Dial. de Mus._), scritto aveva dei più celebri musici, e sulla scienza
medesima, de' libri, che più non esistono (_V. Disc. prelim. p. 111_).

GLAUCA, celebre sonatrice di citara, per la sua straordinaria bellezza e
'l suo valore nell'arte musica divenne la favorita del re Tolomeo
Filadelfo d'Alessandria (_Ælian., de Nat. animal. I, 1_). Plinio nella
stor. natur. (_L. X_), Plutarco (_de solert. animal._) ed Eliano (_Var.
Hist. L. IX_) raccontano, che essa col suo suono e col canto attraeva in
fino i bruti, e rendevaseli familiari.

GLUCK (il cav. Cristoforo), nacque a Neüdorf villaggio della Boemia nel
1714, giovane apprese in Praga la musica, e all'età di 17 anni portatosi
in Italia, fu per più anni scolare del _Sammartini_ in Milano. Ma, a dir
vero, questo genio immortale dee a se stesso tutta la gloria di avere
creato un sistema musicale-drammatico, dove tutto è connesso, dove la
musica mai si slontana dalle situazioni di persone, di tempi, di luoghi,
e dove l'interesse risulta dall'insieme perfetto di tutte le parti del
dramma e della musica. "Io ho visto molte partiture italiane, diceva a
un suo amico _Rousseau_, nelle quali si trovano bellissimi pezzi
drammatici, ma parmi che il solo Gluck abbia l'intensione di dare a
ciascuno de' suoi personaggi lo stile che può lor convenire, e quel che
io trovo più da ammirare si è che questo stile adottato una volta non
più si smentisce." (_V. Anecdot. sur le chev. Gluck par Bern. de Saint
Pierre_) Ristretti negli angusti confini di un articolo, nulla diremo
della vita e delle innumerevoli composizioni di questo grand'uomo, nulla
delle fazioni che formaronsi in Francia dai partigiani di costui e di
Piccini: specie di guerra che riguardossi come una parodia di quella
tra' molinisti e giansenisti, e rimettiamo i Lettori alle _Memorie per
servir alla sua storia_ pubblicate in Parigi nel 1791, in 8.º, dove
molto vi ha per altro da apprendere per le dotte analisi dell'ab. Arnaud
della musica di Gluck; ed all'artic. _Allemagne_ dell'Encicl. metod., in
cui lungamente si fa la di lui storia. Il celebre maestro di cappella e
fecondo autore _Reichardt_ nel 1810, ne ha scritto la vita in tedesco:
ma nulla dar può migliore idea delle profonde meditazioni da lui fatte
su la sua arte, quanto le due epistole dedicatorie in fronte alla sua
opera dell'_Alceste_, ed a quella di _Paride ed Elena_: egli vi si
mostra dadovvero musico-filosofo, che unendo i precetti alla pratica "ha
più d'ogn'altro contribuito a ricondurre nel buon sentiero la musica
teatrale italiana spogliandola delle palpabili inverosimiglianze che la
sfiguravano, studiando con accuratezza somma il rapporto delle parole
colla modulazione, e dando alle sue composizioni un carattere tragico e
profondo dove l'espressione, che anima i sentimenti va del pari colla
filosofia, che regola la disposizione dei tuoni." (_Arteaga t. 2_).
Gluck morì in Vienna d'apoplesia nel 1787, ricco di 600 mila franchi in
circa. I Tedeschi riguardano tuttora Gluck come il primo dei compositori
drammatici, e su i teatri fanno ancora rappresentare le sue opere
tradotte nella loro lingua: "Grazie al possente genio di Gluck (dice uno
de' più celebri scrittori d'Allemagna, _M. Wieland_), eccoci dunque
giunti all'epoca in cui la musica ha ricuperati i suoi dritti: egli,
egli solo è colui che l'ha ristabilita sul trono della natura, d'onde la
barbarie l'aveva fatta discendere, e d'onde l'ignoranza, il capriccio e
'l cattivo gusto tenevanla sinora lontana." Il carattere di Gluck era
franco e pieno di rettitudine; ma focoso, iracondo. "Per riscaldare la
sua fantasia, e trasportarsi in Tauride, o Sparta, o nell'Erebo, aveva
d'uopo di situarsi nel mezzo d'un prato. Ivi col suo cembalo innanzi,
due bottiglie di sciampagna accanto, a cielo scoperto scriveva le due
_Ifigenìe_, i lamenti d'_Orfeo_, e le amorose tracotanze di _Paride_
ec." (_Carpani Lett. 13_). Egli aveva una nipote, _M. Anna Gluck_, che
si aveva adottata per figlia, cantante di una squisita sensibilità, e
che parlava e scriveva perfettamente più lingue. Dell'età di 11 anni
cominciò ad apprender la musica da suo zio, ma egli, in uno di quegli
accessi d'impazienza, che erangli assai familiari, abbandonolla.
Millico, fortunatamente venuto allora in Vienna, offrì allo zio di farne
un nuovo saggio, e colla più grande soddisfazione di Gluck, le sue
lezioni ebbero un felice successo. Portossi col suo zio in Francia, ove
ebbe una graziosa accoglienza dalla corte. Poco dopo il suo ritorno in
Vienna, cadde gravemente ammalata; Giuseppe II, le mostrò un vivo
interesse, con mandare ogni dì in sua casa per aver nuove del suo stato;
ma ella morì all'età di 17 anni nel 1776. Gluck ne fu inconsolabile: _Il
a perdu une nièce charmante_, scriveva al Cesarotti M. de Voght, _qui
l'attachoit à son art, et qu'il pleure encore_. Evvi una cantata posta
in note da M. Becke impressa ad Ausburg nel 1777, intitolata: _Lamento
sulla morte della gran cantatrice Nanetta de Gluck_.


GNECCO, nato in Genova fu destinato da' parenti al commercio, ma il suo
genio musicale lo portò a calcar le orme degli Anfossi, dei Sacchini,
dei Cimarosa e dei Paesiello. Egli ha scritto la musica di più opere
buffe, come le _Nozze di Lauretta_; _Gli Amanti Filarmonici_; _La Prova
d'un opera seria_; _Carolina e Filandro_; _I Bramini_; _l'Argante_; _il
Pignattaro_; _la Cena senza cena_; _le nozze de' Sanniti_, e la _Prova
degli Orazj e Curiazj_. Quel che distingue questo celebre compositore
tra' moderni, è una maniera facile ed ingenua, una gajezza libera, e
l'imitazione di Cimarosa nella parte strumentale. Nel momento, che la
sua riputazione cominciava a ben stabilirsi, venne egli da immatura
morte rapito in Torino nel febbraro del 1811.


GORSSE (Luigi), nelle note al suo poema _Saffo_ pubblicato in Parigi nel
1801, annunzia un'opera col titolo: _Philosophie de la musique_. Per
farla bene vi bisognerebbe un filosofo musico, il che è raro, od un
musico filosofo, il che è più raro ancora.

GOSSEC (Franc. Gius.), uno de' tre ispettori, e professore di
contrappunto nel Conservatorio di musica in Parigi, formossi da se
medesimo, e non ebbe altro maestro che la natura. Il solo studio sulle
partiture de' gran maestri perfezionò il suo talento; come l'illustre
Haydn, ha mostrato gran pena di non aver potuto viaggiare in Italia, e
visitar le diverse scuole di quel paese. Nel 1774, fu scelto capo della
scuola di canto eretta dal bar. de Breteuil. All'epoca della
rivoluzione, divenne maestro di musica della guardia nazionale, e nel
1795 fu scelto unitamente a Cherubini e Méhul ispettore e professore del
Conservatorio. I suoi allievi, hanno per la più parte riportato il gran
premio dell'Istituto. Gossec pressochè ottagenario conserva ne' suoi
discorsi e nelle sue composizioni tutta la vivacità di un giovine. Sino
all'anno 1810, viveva ancora; egli ha scritto moltissimo per teatro e
per chiesa, ma la sua musica non è conosciuta in Italia, tuttochè molto
applaudita in Francia. Come scrittore didattico egli ha pubblicato:
_Principes élémentaires de musique_, in 2 vol. in fol.

GOTTSCHED (Giov. Cristiano), primario professore di filosofia
nell'Università di Lipsia, e cel. in Germania per gli sforzi ch'egli
fece per trarre la lingua, la poesia e la musica dallo stato di
barbarie, in cui erano al suo tempo. Nel suo _Lexicon_ ossia _Dizionario
portatile delle scienze e belle arti_, in 8vo pubblicato in Lipsia nel
1761, e nella sua _Poesia critica_, egli ha trattato di varj soggetti di
musica. Trovansi in quest'ultima: 1. _Idee sull'origine ed antichità
della musica, e sulle qualità dell'Ode._ 2. _Idee sulle cantate._ 3.
_Idee sull'opera._ Nelle sue dissertazioni si trovano molte notizie
storiche. Mitzler le ha inserite tutte e tre nella sua Biblioteca con
aggiungervi delle note. Gottsched morì nel 1765.

GOULLEY (M. l'ab.), dell'Accademia dell'Iscrizioni, nel di cui quinto
vol. vi ha di lui una _Mémoire sur les anciens Poètes bucoliques de
Sicile, et sur l'origine des instrumens a vent, qui accompagnoient leurs
chansons_, p. 85.


GRAF (Federico), dopo il 1762 era maestro nella corte del Principe
d'Orange, di cui vi ha impressa molta musica, specialmente strumentale.
Lustig dice, che le di lui opere erano veramente ricche di armonia, ma
molto poco espressive. Nel 1782, pubblicò all'Haya un'opera didattica
col titolo di _Prova della natura dell'Armonia nel basso continuo_, con
sei rami. _Ermanno Graf_, di lui minor fratello, dottore in musica a
Oxford, fu anche un rinomato compositore in Inghilterra e nella Germania
suo paese natio. Gl'Inglesi non potendolo persuadere a restar in
quell'Isola, gli conferirono la dignità di dottore in musica, benchè
assente nel 1789, ed egli è il primo tra gli esteri, che fissando fuori
la sua dimora, abbia ottenuta questa distinzione.

GRANDI (Guido), abb. de' Camaldolesi in Pisa, nato in Cremona, nel 1691,
pubblicò una dotta opera _sulla teoria della musica_. Morì quivi nel
1742.

GRANDVAL (M.), nel 1732, egli diè in Parigi al pubblico: _Essai sur le
bon goût en musique_: Walther tratta di lui più a lungo.

GRASSINEAU, autore di un'opera che promette molto secondo il titolo, ma
che non conosciamo. È il titolo _Musical Dictionary_, ec. a Londra 1740,
in 8vo. Fayolle dice, che contiene una collezione di termini tecnici sì
antichi che moderni, ed insieme la storia, la teoria e la pratica della
musica, con le spiegazioni di alcune parti di quest'arte presso gli
antichi, con note sul loro metodo nella pratica. Vi si aggiungono
curiose Dissertazioni su i fenomeni de' tuoni matematicamente
considerati, in quanto hanno de' rapporti o delle proporzioni
cogl'intervalli, colle consonanze e dissonanze; il tutto tratto da'
migliori autori greci, latini, italiani, francesi ed inglesi (_W. Bent
Catal. 1791_).

GRAUN (Carlo Enrico), maestro di cappella di Federico II re di Prussia,
apprese il contrappunto dal maestro Schmidt di Dresda, e durante questo
studio si occupava ad arricchire la sua immaginazione e a formare il suo
gusto sull'opere di Heinich e di Lotti. Nel 1740, salito Federico sul
trono, il nominò suo maestro, e lo spedì in Italia per farvi una
compagnia di cantanti pel suo teatro, Graun fecesi quivi conoscere come
compositore e cantante, e fu generalmente applaudito sin anco dal cel.
caposcuola Bernacchi. Come cantante eseguiva egli, specialmente gli
_adagio_, con facilità e con gusto: era la sua voce un _tenore acuto_,
di poca forza veramente, ma piacevolissima. Viene da' tedeschi
annoverato tra' migliori autori classici a motivo della sua graziosa
invenzione, del carattere ed espressione delle sue composizioni, della
bella melodia, di un'armonia chiara non molto strepitosa, e dell'uso
saggio e dotto insieme ch'egli sa fare del contrappunto. Si potrebbe
chiamarlo il _Leo_ della Germania. Vi ha di lui molta musica d'ogni
genere impressa a Berlino, ed è assai pregiata specialmente quella
dell'_Oratorio della passione_, stampata a Lipsia, la di cui seconda
edizione è del 1766. Hiller ne ha pubblicato l'estratto per forte-piano,
ed ha scritto la vita dell'autore, che finì di vivere in Berlino nel
1769. Il re avendo saputo a Dresda la morte di Graun, versò delle
lagrime.

GRESNIK (Ant. Feder.), nato in Liegi nel 1753, fu dalla prima età in
Italia, e studiò musica nel conservatorio di Napoli sotto il famoso
Sala. Chiamato in Londra a comporre per teatro, scrisse il _Demetrio_ e
ne ottenne il posto di soprintendente della musica del principe di
Galles. Sul principio della rivoluzione venne a Parigi, ove diè molte
opere che ottennero gran successo sul teatro. Finalmente compose pel
_teatro delle arti_ la musica della _Selva di Brama_, dramma in 4 atti,
nella quale impiegò tutta la sua attenzione credendo di potervi
compitamente stabilire la sua riputazione, quando dopo otto mesi di
fatiche e di sollecitudini, venne a sapere che la sua musica non si era
ricevuta che a _correzione_, il che fu per lui un colpo di morte.
Gresnick fu rapito all'arte nel 1799, all'età di 47 anni. Nelle sue
opere si trova facilità, purità, correzione, una cantilena piacevole, e
molta grazia negli accompagnamenti.

GRETRY (Andrea-Ernesto), nato a Liegi nel 1741, a 4 anni di sua età era
già sensibile al ritmo musicale, e poco mancò che questo primo istinto
non gli costasse la vita. Era egli solo: il bollimento, che facevasi in
una pentola di ferro, fissò la sua attenzione; al rumore di questa
specie di tamburo cominciò a dansarvi attorno; volle poi vedere come
operavasi nel vaso quel moto periodico, e lo voltò sossopra in un fuoco
di carbone fossile ardentissimo. L'esplosione fu così forte ch'egli
cadde a terra soffocato e scottato quasi tutto nella persona.
Quest'accidente gli rese poi per sempre la vista debole. Nel 1759,
lasciò la patria per portarsi in Roma affinchè si perfezionasse nella
musica, e ne ebbe gl'insegnamenti da più maestri, ma _Casali_ è il solo
che egli come tal riconosce. In Roma aveva già egli fatto sentire alcune
sue scene italiane e sinfonie, allorchè gl'impresarj del teatro
d'Alberti gl'incaricarono di porre in musica due intermezzi, le
_Vendemmiatrici_. Il successo che vi ottenne all'entrar di quella
carriera fu un felice presagio di tutti quelli ch'egli ha di poi
ottenuto. In mezzo alle infinite e strepitose attestazioni che ne
ricevette, lusingollo maggiormente la nuova, che Piccini aveva approvata
in pubblico la sua musica, aggiungendo: _Principalmente perchè egli non
va per la via comune_. Così ben accolto, applaudito nella capitale
dell'Italia, che ben può dirsi la città della musica, Gretry vi
proseguiva i suoi travagli e i suoi studj, allorquando fu invitato a
portarsi in Francia, dove per un'infinità di opere buffe da lui scritte
dal 1769 sino al 1797, si ha stabilito a ragione un nome illustre in
questa carriera. "Tutte le sue opere lo han posto nel primo rango de'
compositori di questo genere, dice M. Fayolle; come Pergolese si è
prefisso di prendere la declamazione per tipo dell'espression musicale.
Quando i critici lo hanno accusato di difetti contro l'armonia, _So
bene_, egli ha risposto, _di averne fatti alle volte, ma io voglio
farne. La verità di espressione_ è in fatti l'idolo di M. Gretry." Nel
1790 egli pubblicò in Parigi, _Mémoires ou Essais sur la musique_, un
vol. in 8vo, di cui il Governo ne ha data una nuova edizione nel 1793 in
tre vol. in 8vo. Il primo contiene la vita musicale dell'A., ed alcune
osservazioni sulle opere, che sono molto giovevoli a' giovani
compositori. Gli altri due tomi si raggirano sulla morale, sulla
metafisica, e la più parte delle sue vedute sono di un uomo d'ingegno e
di un filosofo. Nel 1802, Gretry diè al pubblico, _Méthode simple pour
apprendre à préluder en peu de tems avec toutes les ressources de
l'armonie_. Mercè siffatto metodo, in meno di tre mesi una nipote
dell'A., in età di 15 anni, sapendo appena legger le note, con
pochissima cognizione della posizione delle mani sul cembalo, ha
compreso e messo in pratica il sistema dell'armonia, sino a destar
maraviglia agli stessi compositori. M. Gretry viveva tuttora nel 1813, e
si occupava alla pubblicazione di un'altra opera, che ha per titolo:
_Reflexions d'un solitaire_, di cui ne aveva già compito il sesto tomo,
e nella quale tratta egli delle arti in generale, ed in ispezialità
della musica. All'ingresso del teatro dell'opera comica in Parigi si è
eretta la statua di questo grand'uomo in marmo bianco, e M. Simon ne ha
incisa l'immagine. _Non senza un'estrema soddisfazione_, dice egli
stesso ne' suoi Saggi sulla musica, _mentre io dimorava in Roma, venni a
sapere da molti musici provetti, che la mia taglia, la mia fisonomia
faceva per la rassomiglianza rammentar loro Pergolese_. Carpani dopo
aver formata una galleria, nella quale paragona i più rinomati
compositori ai grandi pittori, "anche in musica, egli dice, vi sono i
suoi _manieristi_, e non senza merito. A capo di essi potete pure
liberamente collocare il _Gretrì_, e dopo di lui quasi tutt'i giovani
compositori italiani e tedeschi de' nostri giorni, e tutt'i francesi
d'ogni età."

GRIMM (Feder. barone di), consigliere di stato dell'imperator delle
Russie, morto a Gotha nel 1807, era nato a Ratisbona l'anno 1723. Dopo
avere terminati i suoi studj accompagnò in Parigi il conte di
Schombergh, ministro del re di Polonia, ove diessi tutto allo studio
delle belle lettere, e divenne assai famigliare di Voltaire, di
Helvezio, di Diderot, d'Alembert e del barone d'Holbach. Per più anni
mantenne un commercio letterario con molti principi dell'Europa, e
ricevette de' contrassegni molto distinti di stima dal gran Federico, da
Caterina II, da Gustavo III, a da Ernesto duca di Saxe-Gotha, che nel
1772 lo nominò suo ministro presso la corte di Francia, ed allorquando i
furori della rivoluzione l'obbligarono, come gli altri ministri, a
lasciar Parigi, gli offrì nella sua corte un onorevole asilo. Grimm era
un amatore filosofo della musica, e più opere intorno alla medesima
abbiamo di lui pregevolissime. 1. _Lettre sur l'opera d'Omphale_, in
8vo, Paris 1752, che contiene delle riflessioni di buon senso sulla
musica drammatica, onde con ragione vien lodata da Rousseau, e da
Arteaga (_Dict. art Duo, e Rivol. t. 1_). 2. _Lettre à M. Raynal, sur
les remarques au sujet de sa lettre sur Omphale_, nel Mercurio dello
stesso anno. 3. _Le petit prophète_ in 8vo 1753. Quest'operetta fece
allora molto fracasso, perchè metteva in ridicolo la musica francese: si
trova ancora nel t. 2 dell'Opere di Rousseau dell'edizione di Neufchatel
1764, e fassi leggere con piacere. 3. _L'Almanach historique et
chronologique de tous les spectacles de Paris_, in 12º dal 1762, sino
all'anno 1789. Arteaga a lui attribuisce in oltre: _Discours sur le
poème lirique_ (_loc. cit. p. 58_).

GRISELINI (Francesco), di più Accademie scientifiche, e Società
economiche di Europa, e Segretario di quella di Milano, è autore di un
_Dizionario delle arti, e de' mestieri_, ch'è stato continuato dall'ab.
_Marco Fassadoni_, Venezia 1768, tom. 10 in 4º. "Il celebre compositore
di questo Dizionario, generoso campione dell'umanità, non contento di
giovare in altri modi al pubblico bene, ha voluto illustrare la nostra
Italia, presentandole l'opera suddetta." Quest'è l'elogio, che ne han
fatto gli autori dell'_Estratto della Letteratura Europea_. Nel tomo
nono si tratta a lungo della musica secondo tutte le sue divisioni con
somma erudizione, con giudiziosa scelta, e con buoni precetti intorno
alla teoria ed alla pratica.

GROSLEY, nato a Troyes nel 1718, e quivi morto nel 1785. La sua opera
_Observations sur l'Italie et les Italiens, par deux gentilhommes
svédois_, contiene l'istoria della musica, e più materiali intorno a'
moderni musici di quel paese, nel 1766 se n'è fatta una traduzione
tedesca a Lipsia, d'onde il maestro Hiller ne ha tratta la storia della
musica per il 2º tomo de' suoi annali.

GRUBER (Giov. Sigismondo), figlio di Giorgio Gruber cel. maestro di
cappella a Nuremberg, morto nel 1765; era quivi dottore in dritto e nel
1783, pubblicò in tedesco: _Letteratura della musica_, ovvero
_Istruzione per conoscere i migliori libri di musica_, in 8vo. Egli vi
ha classificate le opere secondo le materie che trattano: non è che un
Saggio ancora molto imperfetto. Nel 1785 diè ancora alla luce in
Nuremberga _Beytræge_ ec., o _Catalogo alfabetico degli autori di
musica_ ove trovansi delle opere rare: e finalmente nel 1786, pubblicò a
Francfort e a Lipsia la _Biografia de' più celebri musici_.


GUADAGNI (Gaetano), cav. della Croce di S. Marco, e cantante di
contralto celebre per i suoi talenti e la sua liberalità non comune a
questa specie di semiuomini, era di Padova. In Italia, in Francia, e nel
1766, in Londra, colla sua particolare abilità nel recitativo e
nell'azione diè a divedere a qual grado di perfezione erasi levata
allora nell'uno e nell'altro genere la sua nazione. L'elettrice di
Sassonia M. Antonietta molto intendente, e compositrice di musica,
conosciuto avendolo in Verona nel 1770, seco il condusse a Monaco, dove
Massimiliano Giuseppe lo prese al suo servigio e gli accordò il più gran
favore sino alla morte: nel 1776 Guadagni venne a Potsdam, e Federico II
dopo averlo sentito donogli una scatola d'oro guernita di diamanti, la
più ricca ch'egli abbia mai regalata. Tornò quindi in sua patria, e vi
fu cantore nella cel. chiesa di S. Antonio coll'onorario di 400 ducati,
per cantar solo nelle quattro gran feste dell'anno. Egli viveva ancora
nel 1790, era assai ricco, ma usava con isplendidezza de' suoi beni; più
tratti citansi onorevoli della sua beneficenza e generosità. Quei che
l'hanno inteso assicurano, ch'egli era il primo nel suo genere, sì per
la sua avvenenza, come per il gusto, l'espressione e l'azione nel suo
canto.

GUARDUCCI (Tommaso), di Montefiascone, uno de' primi cantanti d'Italia
per l'espressione, e uno de' migliori allievi del Bernacchi, e fecesi
ammirare su i teatri più rinomati italiani e su quello di Londra verso
la medietà del p. p. secolo. Nel 1770 lasciò interamente il teatro per
vivere nel seno della sua famiglia, passando l'inverno in Firenze, e
l'està a Montefiascone, ove possedeva una casina in campagna riccamente
addobbata.

GUERRERO (don Pedro), spagnuolo, uno de' più distinti maestri di musica
del secolo 16.º, passò in Italia la più parte di sua vita, e molto quivi
contribuì ai progressi dell'arte. Vi sono di lui sei messe sul gusto di
quelle del Palestrina assai stimate.

GUGLIELMI (Pietro) nacque a Massa Carrara nella Toscana da Giacomo
Guglielmi maestro di cappella del duca di Modena, da cui prese le prime
lezioni di musica sino all'età di 18 anni. Studiò quindi in Napoli nel
conservatorio _di Loreto_ sotto il cel. Durante. Guglielmi non
annunziava delle grandi disposizioni per la musica, ma Durante il
soggettò agli aridi studj del contrappunto e della composizione. Sortì
egli dal conservatorio all'età di 28 anni, e cominciò quasi tosto a
scrivere per i principali teatri d'Italia delle opere buffe e delle
serie, e vi riuscì egualmente. Fu richiesto in Vienna, a Madrid, a
Londra, e tornò in Napoli in età di presso a 50 anni. Questa fu l'epoca,
in cui tutte le facoltà del suo spirito acquistarono più d'attività, ed
in cui sparse la più viva luce il suo genio: trovò egli il gran teatro
di Napoli occupato da due primarj talenti, che ne contendevano a gara la
palma, Cimarosa e Paesiello: vendicossi nobilmente dell'ultimo, di cui
aveva ragion di lagnarsi; ad ogni opera del suo rivale una sua ne
opponeva, e ne restò sempre vittorioso. Papa Pio VI nel 1793, offrigli
il posto di maestro di cappella di S. Pietro, e questo ritiro fu per
Guglielmi a' 65 anni della sua vita, occasione di distinguersi nella
musica di chiesa. Egli morì a 19 di novembre 1804, di sua età 77.
Contansi più di due cento opere scritte da lui: un canto semplice,
naturale ed amabile, un'armonia pura, ma piena insieme, un estro ed una
fantasia originale ne formano il carattere. Carpani lo paragona a Luca
Giordano: Zingarelli riguarda il _Debora e Sisara_, come il capo d'opera
di Guglielmi.

GUGLIELMI (Pietro-Carlo), figlio del precedente, che colle sue
composizioni sostiene la gloria e la riputazione del padre. All'età di
20 anni mostrossi degno di lui, per lo brillante successo ottenuto sul
gran teatro di Napoli, e confermato in appresso da altri non men
meritati successi sul teatro di Roma e su quei dell'Italia e di Londra.
Nel 1803, scrisse egli in Palermo l'oratorio del _Sedecia_ per il teatro
di S. Cecilia, che ebbe un felicissimo incontro. Come suo padre ha posto
in musica l'opera _I due gemelli_, che si crede essere la migliore sua
opera. _Le false apparenze_; _Le nozze senza marito_; _I cacciatori_;
_La Contessa bizzarra_; _La serva innamorata_ ed altre sue opere buffe
sono state molto apprezzate in Italia e in Inghilterra, dove attualmente
egli dimora. _Giacomo_, suo minor fratello ed egregio cantante di tenore
nacque a Massa Carrara nel 1782, studiò il solfeggio sotto il cel.
Mezzanti, ed il canto sotto Nicolò Piccini, nipote del gran Piccini.
Cominciò la sua carriera di tenore dal teatro d'_Argentina_ in Roma, e
passò quindi a Parma, a Napoli, a Firenze, a Bologna, a Venezia, a
Amsterdam e finalmente a Parigi, dove attualmente risiede come cantante
nel teatro dell'opera buffa.

GUIDO d'Arezzo, nome celebre nell'arte, intorno al quale si sono divisi
gli scrittori o accordandogli troppo o scemando più del dovere la sua
gloria. M. Forkel nella sua dotta storia della musica, t. 2, prende
saggiamente la via di mezzo, e si riduce ad osservare che all'epoca in
cui visse Guido, eravi una grande incertezza e variazione su i principj
della musica, e sulla maniera di notarla. Guido più che i suoi
predecessori e contemporanei vide chiaramente in questa materia; scelse
ciò che credette esservi di meglio nei metodi sino allora proposti,
compilò i precetti, formonne un corpo di dottrina, e soprattutto
applicossi all'insegnamento della lettura musicale. I straordinarj
successi che ne ottenne, sì per l'eccellenza del metodo, come per l'arte
con la quale presentar sapeva le sue idee, fissarono su di lui
l'attenzion generale, annoverar lo fecero tra gli inventori di primo
ordine, e gli si attribuirono moltissime scoperte, ch'egli aveva avuto
il solo merito di render utili. Si sa che Guido verso la fine del decimo
secolo fu monaco dell'ordine di S. Benedetto nel monastero della
Pomposa: che quivi inventò o dispose il suo nuovo metodo di notare e di
leggere la musica, che vi stabilì una scuola per insegnarne la pratica:
che mercè la sua nuova maniera, i scolari, cui da prima non bastavan
dieci anni per imparare a legger la musica, al termine di alquanti
giorni giungevano a diciferar un canto, ed in meno di un anno divenivano
abili cantori: che non gli mancarono tra' monaci stessi degli invidi e
de' rivali che aspramente il perseguitassero, sicchè gli fu d'uopo di
abbandonare il suo monastero e di fuggirsene altrove. Si sa inoltre
ch'egli cavò le note della sua scala dalla prima strofe dell'inno di S.
Giovanni; ma per più estesi dettagli sulla sua vita, e sulle sue opere,
che non per altro oggetto possono leggersi, se non per conoscer solo lo
stato della musica al suo tempo, rimettiamo i lettori ad una
interessante _Dissertazione sulla vita e le opere di Guido d'Arezzo_ con
dotte note ultimamente pubblicata in Italia dal _Sig. Angeloni da
Frosinone_, ed al secondo volume della Collezione dell'ab. _Gerbert_,
dove si trovano delle notizie intorno alla vita, e tutte le opere
ch'egli potè discoprire dello stesso Guido.

GUYS (M.), pubblicò in Parigi nel 1776, _Voyage littéraire de la Grèce,
ou Lettres sur les Grecs anciens et modernes_. La lettera trentesima
ottava tratta della musica presso i Greci.


GYROWETZ (Adalberto), nato circa 1756 in Vienna, è piuttosto un amatore
anzichè professore di musica, sebbene compositor fecondissimo, ha
attualmente il suo impiego nella cancelleria di Vienna. Egli ha fatto
singolarmente il suo studio sulle opere dell'Haydn, ed ha pubblicate 41
opere, in cui ne ha imitato lo stile, di sinfonie, di quartetti e di
quintetti. Abbiamo di lui in oltre sonate di forte-piano e concerti di
molto gusto.




H


HAENSEL (Giov. Daniele), nato a Goldberg nel 1757, allievo di Türck, è
attualmente maestro di musica a Halle. "L'_Haensel_, dice Carpani, il
_Krommer_, il _Rombec_, dotti insieme e melodiosi, scarseggiano ora di
produzioni; forse le circostanze de' tempi li consigliano a ciò fare; lo
smercio essendo diminuito, gli stampatori di musica non vogliono pagare
che poco le produzioni, e quindi gli autori se le tengono nello scrigno:
chi ne discapita è l'arte." (_Lett. 15_)

HAMBOIS (Giov.), dottore in musica del sec. 15º nell'università di
Cambridge o di Oxford, benchè fosse tenuto peritissimo in tutte le arti,
fatto aveva però della musica il principale suo studio, gli scrittori di
sua vita affermano, che per la cognizione dell'armonia, per la
combinazione delle consonanze, per l'arte di preparare e salvare le
dissonanze, egli sorpassava tutti quei del suo tempo (_Enciclop. method.
p. 83_).

HAREMBERG (Giov.), professore a Brunswick, pubblicò quivi nel 1753,
_Commentatio de re musicâ vetustissimâ_, etc., dove tratta
degl'instromenti de' Greci, ed Ebrei.

HARPE (Giov. Franc. de la), noto abbastanza per il suo _Corso di
letteratura in 16 vol. in 8vo_, dove si trovano profonde cognizioni in
ogni genere, e una delicata critica, è morto in Parigi nel 1803. Nel suo
_Journal de politique et de littérature_, a Paris 1777, prese egli parte
alla guerra musicale di quel tempo, diè il suo giudizio sulle produzioni
di Gluck, e molte belle riflessioni offrì sulla musica rappresentativa,
ma dalla fazione opposta venne attaccato di non essere egli esatto
parlando di musica, tanto più che dichiarato si era di non saperne. A
questo proposito egli dice che nelle arti vi sono due parti, l'una
elementare, l'altra meccanica: la prima non è conosciuta che dagli
artisti, ed essi soli sono in dritto di parlarne. L'altra è il risultato
delle operazioni di un'arte, ed ha per giudice chiunque sia fornito di
un retto senso e d'organi sensibili. Se non vuolsi ammettere questo
principio, sarebbe d'uopo che gli artisti non avessero per giudici che i
loro simili. Un uomo, che non sa la composizione, non dirà che tale
musica sia corretta, scientifica; non ragionerà sulle combinazioni
dell'armonia, o sugli andamenti di una frase musicale, e quindi nulla io
ho detto di tali cose. Ecco _i mezzi dell'arte_: io non voglio entrarvi.
Ma quest'aria in quella situazione ha l'espressione bastevole? Questo
canto è variato o monotono? è povero o ricco? riunisce le modulazioni
che portar devono nell'anima quel tal sentimento? ecco ciò che ha dritto
di esaminar ciascun uomo, purchè non sia sfornito di orecchio e di buon
senso: ec. Molte altre riflessioni possono quivi leggersi con profitto.

HARINGTON, dottore in musica, fondatore della società armonica di Bath,
e uno de' più pregiati poeti moderni dell'Inghilterra, benchè semplice
dilettante vien considerato come un buon compositore tra gl'Inglesi. La
musica, ch'egli ha posto alle sue poesie, è piena d'espressione e di
melodia, e nella strumentale riesce molto nel genere tenero e patetico.

HARRIS (James), scrittore assai distinto, morto in Londra nel 1780. La
prima opera ch'egli pubblicò nel 1774 contiene tre _Memorie sulle Arti
in generale, sulla Pittura, la Poesia e la Musica_. Lord Malmesbury suo
figlio l'ha pubblicata nuovamente con le altre di lui opere, e la sua
biografia nel 1801, Londra, 2 vol. in 4.º. Ve ne ha ancora una
traduzione tedesca a Halle 1780.

HARRISON (John), dotto meccanico inglese morto in Londra nel 1776. Nella
sua giovinezza fu il capo d'una cel. società di cantanti di chiesa: ha
fatti molti sperimenti sul tuono e la scala de' tuoni, mediante un
particolar monocordo di sua invenzione, e che vien da lui descritto in
una sua opera pubblicata in Londra nel 1775 sotto il titolo di
_Description concerning ec._; o _Descrizione d'un meccanismo per
giungere ad una misura esatta e sicura del tempo_. Egli pretende darvi
una divisione meccanica dell'ottava secondo la proporzione che esiste
tra i raggi o il diametro di un circolo e la sua circonferenza.
Quest'opera fu criticata come l'effetto della sua decrepitezza.

HASSE (Giov. Adolfo), detto il _Sassone_, apprese da prima in Germania
la musica, ed all'età di 18 anni scrisse l'_Antigono_, che fu assai ben
accolto a Brunswick. Ma egli sin allora erasi abbandonato al suo genio,
senza sottomettersi a' profondi studj del contrappunto: ne sentì la
sconvenevolezza, e prese la risoluzione di venir ad apprenderlo in
Italia. Egli giunse in Napoli nel 1724, e studiò da prima sotto Porpora,
ma tra' grand'uomini che quivi allora fiorivano particolarmente
distinguevasi, come il più gran maestro di quell'epoca, Alessandro
Scarlatti. Hasse ardentemente bramava poter trar profitto dalle lezioni
e da' consigli di questo valentuomo, ma non osava fargliene la
proposizione, sul timore che le sue finanze non gli permettevano di
ricompensarnelo secondo il merito. Rincontrato avendolo in una
compagnia, i suoi talenti, la sua modestia e i riguardi che mostrava per
lui gli conciliarono l'affezione di quel grand'uomo, che cominciò sin
d'allora a chiamarlo suo figlio, e si offrì di buon grado a dargli delle
lezioni. Nel 1725, scrisse in Napoli un _Dialogo_, il quale eseguito
dinanzi ad una scelta udienza fu unanimamente applaudito, e poco tempo
dopo scrisse per il teatro reale un'opera, che stabilì compitamente la
sua riputazione. Da lì in poi tutti i gran teatri dell'Italia si
disputarono la gloria di aver Hasse per maestro. In Venezia fu oltracciò
scelto per precettore di un conservatorio e scrisse per lo stesso un
_Miserere_ a 2 soprani, 2 contralti, 2 violini, violoncello e basso, di
cui ne chiamò divina la musica il P. Martini. Fu quindi chiamato a
Dresda, a Londra, e a Vienna dove, dopo il 1762 sino al 1766 scrisse sei
opere, e nel 1769 compose il suo capo d'opera _Piramo e Tisbe_, la di
cui musica differente dall'altre sue produzioni non invecchia mai. Nel
1771, scrisse la sua ultima opera _Ruggiero_ in Milano per le nozze
dell'arciduca Ferdinando, e si rese quindi in Venezia per passarvi
tranquillamente il resto dei suoi giorni. Nel 1780, compose un _Te Deum_
che fu cantato dinanzi a Pio VI, e quivi morì nel 1783. Pochi anni prima
aveva composto un _Requiem_ che servir doveva pe' suoi funerali, e di
cui mandonne copia in Dresda al cel. Schuster. Quest'opera dà a divedere
la forza che conservava ancora in un'età molto avanzata. Le sue
composizioni per teatro, per chiesa, per camera sono innumerabili: egli
ha messo in musica tutti i drammi del Metastasio, sino a due tre ed
anche quattro volte, e può dirsi che il suo stile appartiene al secol
d'oro della musica, in cui il semplice e 'l naturale bastavano per
incantare l'orecchio e soddisfare il gusto. La riputazione, ch'egli
acquistossi, corrisponde interamente al suo merito. Hasse era d'una
bella figura: aveva un cuore eccellente, e molta nobilezza ne' suoi
sentimenti. In Napoli la familiarità, ch'egli contrasse col Marchese
Vargas uomo di gran letteratura e religioso insieme, fecegli abbjurare
ancor giovane gli errori di Lutero ed abbracciare il cattolicismo
(_Mattei el. di Jommel._).

HASSE (Faustina Bordoni) moglie del _Sassone_, nata in Venezia fu una
delle più famose cantanti del sec. 18º, ammirata da per tutto ove
cantava sulla moderna maniera del Bernacchi, la di cui scuola impegnossi
a propagare. In Firenze si arrivò sino ad improntar una medaglia in suo
onore; cantò in Vienna e in Londra coll'appuntamento di 12500 scudi. A
Dresda sposò il cel. Hasse, che ella aveva inteso nel 1727 in Venezia, e
preso avevalo sin d'allora sotto la sua protezione.

HAUDENGER, nel 1782 eseguì a Manheim un _tonometro_ inventato dal cel.
ab. Vogler. Quest'instromento, approvato dall'accademia delle scienze di
Parigi, può essere sostituito al monocordo de' Greci. Il _tonometro_
mostra con la più grande precisione, se le proporzioni di un tuono
all'altro sono più vicine, più semplici, più piacevoli, ovvero se sono
più distanti e meno aggradevoli. (_V. Alman. Music. 1783, p. 58._)

HAWKINS (John), dotto Inglese ed amatore di musica in Londra sua patria,
fu uno di quegli uomini rari, che co' loro talenti e colle eminenti
virtù sociali si sono resi commendevolissimi. Egli aveva ereditata dal
dot. Pepusch una collezione considerevole di opere teoriche e pratiche
di musica. Questa collezione unita a una gran quantità di notizie,
ch'egli aveva raccolto per lo spazio di 16 anni, poselo in istato di
comporre l'eccellente opera col titolo _A general history ec._, cioè
_Storia generale della scienza e pratica della Musica_, in 5 grossi vol.
in 4º, Londra 1776, che dedicò e presentò egli stesso a S. M.
Brittannica. L'edizione presso Payne ne è superba, sì per l'impressione,
come per i rami di musica e dei ritratti di 58 celebri artisti con la
loro biografia: è un peccato che non se ne sia fatta una traduzione nè
in Francia, nè in Italia. Hawkins è morto di paralisia nel 1789, in età
di 70 anni.

HAYDN (Giuseppe), nacque nel 1732 in un villaggio dell'Austria detto
Rohrau da un fabbricator di carri e da una cuoca, ambi cattolici, e tale
visse e morì l'Haydn, esattissimo osservatore dei doveri della sua
Religione. Mostrò sin da fanciullo molta disposizione per la musica, ma
la sua povertà non gli permise di aver un maestro: comperatisi i libri
teorici del _Mattheson_, del _Fux_, del _Bach_ e del _Kirberg_, si mise
a svolgere giorno e notte quelle carte, e a capirne ciò che poteva.
Questo metodo di solitaria ricerca contribuì non poco a fargli scoprire
delle cose nuove, delle combinazioni non indicate, de' modi felici e
peregrini. Egli s'aprì delle vie sconosciute, principalmente pella
collocazione degli accordi, pella maniera di condurre le cantilene, non
che di piantare ed intrecciare le fughe, per cui, sostenuto dal suo
ricchissimo ingegno, apparve poi quell'originale cui tutta la musica
Europea ha preso per suo modello. Tale e tanto era il piacere che
l'Haydn provava in questi suoi studj e tentativi, che povero come era,
gelando di freddo e morto di sonno accanto del suo sdruscito
cembalaccio, diceva d'esser più felice di un re, e non aver conosciuto
poi in vita sua felicità maggiore. Il giovane Haydn, tanto smanioso
d'imparare quanto povero di mezzi trovò il modo d'insinuarsi in Vienna
in casa di Corner ambasciadore di Venezia, con cui abitava il cel.
_Porpora_. Egli si mise a far di tutto per entrare in grazia di quel
lurido Napolitano stizzoso ed ottenerne i sospirati armonici favori. La
mattina pertempo balzava da letto e spazzava l'abito, puliva le scarpe
del Porpora e gli raffazzonava la decrepita parrucca. Questi, uomo poco
socievole ed oltremodo rozzo di maniere, gli regalava in premio delle
rampogne; ma vedendosi servito per nulla, e conoscendo nel modesto
giovinetto molta disposizione e gran brama d'istruirsi, si lasciava
commovere a sbalzi, e gli dava qualche buon lume e precetto, sia pel
canto, sia per l'accompagnamento, massimamente che doveva accompagnare
spesso le difficili sue composizioni, dotte e di bassi non facili ad
indovinarsi. Nel tempo stesso, egli esaminava le partiture del profondo
_Eman. Bach_; beveva i precetti di _Fux_; ne carpiva dal _Porpora_,
interrogava per molte e molte ore della notte il suo fido clavicembalo,
e faceva attenzione a quanto udir poteva di lodata musica di altri
autori. A questo modo imparando da tutti: e non procedendo sotto
l'immediata direzione di nessuno, giunse a formarsi uno stile tutto suo,
e ad ottenere il pregio d'essere _originale_, capace di produrre, come
lo fece, una rivoluzione nella musica instrumentale, aprendo nuove
strade ignote ai Greci, a' Fiamminghi, agli Italiani, ed a quanti lo
precedettero antichi e moderni. Cominciò da prima a scrivere de' _Trio_,
che subito per la singolarità dello stile, ed il lecco che li condiva,
scorsero per le mani di tutti. Le belle ideine dell'Haydn, che aveva
allora poco men di vent'anni, il suo brio, le sue veneri, le licenze che
si prendeva, gli eccitarono contro tutti i barbuti legislatori di
musica. Si credette trovare in quelle composizioni errori di
contrappunto, modulazioni ereticali, e mosse troppo ardite. Ma l'Ercole
in fascie non temeva i serpenti, e prese anzi maggior concetto di se per
la guerra che gli facevano maestri di tanto grido, si pose ad arricchire
ed a perfezionare tanto più quel suo stile, ch'era stato capace di far
nascere sì fatto romore, e pubblicò nuove produzioni, le quali ben
presto spuntarono i denti alla critica, rendendo insieme circospetta
l'invidia, ed estatica l'arte. Fra questo mentre ebbe egli la fortuna di
convivere coll'unico fra i poeti che mancasse agli antichi, ed una
stessa casa accolse allora il primo poeta del secolo, ed il primo
sinfonista del mondo. Il _Metastasio_ era nato col buon gusto nelle
vene: ogni suo detto lo spirava. Amante ed intelligentissima di musica,
quell'anima sovranamente armonica gustava i talenti del giovane tedesco,
e gli dava coraggio e precetti, oltre all'insegnargli, conversando la
lingua italiana. Haydn l'apprese sì bene, che nelle sue composizioni
italiane non isbagliò mai un accento; errore, dal quale non vanno esenti
talvolta i più vantati fra i maestri d'Italia. Entrò egli dipoi in casa
del principe Esterhazy, appassionato filarmonico, e dovizioso, che aveva
al suo servizio una scelta e numerosa orchestra, alla cui testa fu posto
Haydn; onde agiatissimo divenne, e proseguì con più gloria la sua
carriera. Dividonsi le fatiche dell'Haydn in tre classi: le musiche
instrumentali, le sacre e le teatrali. Nelle prime fu primo fra tutti.
Nelle seconde aprì una nuova scuola che in mezzo a' suoi difetti di
genere, gareggia con qualsisia delle prime. Nelle terze non fu che
stimabile: ed in queste fu imitatore, laddove nelle altre era creatore.
Gli angusti limiti d'un articolo non ci permettono di fare un dettaglio
di tutte le sue produzioni in tutti i tre generi, che sono innumerabili.
Haydn fu due volte in Londra e riscosse non che gli applausi, ma
l'ammirazione dell'Inghilterra: spesso gli avvenne che gli Inglesi
facendoglisi da presso, lo misuravano cogli occhi dalla testa sino a'
piedi, e lo lasciavano gridando: _You are a great man, voi siete un
grand'uomo_. Il d.r Burney fu il primo che propose all'Haydn di farsi
ricevere dottore ad Oxford. L'indomani della sua nominazione, Haydn
diresse la musica. Dacchè egli mostrossi, una sola voce di tutti si
alzò: _Bravo Haydn!_ Hendel dopo trent'anni di dimora in Inghilterra non
aveva ottenuto l'onore di esser promosso al dottorato di Oxford. In
quest'occasione Haydn compose uno di quei suoi dotti scherzi, ai quali
aveva la mano sì avvezza, cioè un foglio di musica, che leggendosi a
capriccio da sopra, da sotto, da mezzo, dai lati, in fine come si
voleva, formava sempre una cantilena, ed un periodo giusto e compito.
L'accademia de' filarmonici di Bologna, quelle delle scienze di Stokolm
e d'Amsterdam, l'Istituto nazionale di Francia, le società filarmoniche
di Modena e di Lubiana recaronsi a gloria l'annoverare Haydn tra' loro
membri. Egli cessò di vivere li dì 31 Maggio del 1809, in età di 77
anni. Una religione pura ed operosa formò le qualità morali di questo
rispettabile uomo, la sua modestia, la sua bontà, la niuna invidia per
gli emuli, l'affetto ai parenti, alla patria, ai padroni; la sua purità
di costumi, serbata in mezzo al fuoco dell'immaginazione, ed alla
tenerezza del cuore, la sua carità verso i poveri; in somma l'essere
stato l'Haydn nel sec. 18º un gran genio ed insieme un gran galantuomo.
La sua musica sulle _sette parole di N. S. sulla croce_, il suo
_Stabat_, l'oratorio della _Creazione_, senza parlare delle sue
sinfonie, e musica strumentale, di cui può dirsi il creatore, sono i
monumenti più durevoli dell'arte, e i veri titoli all'immortalità
dell'autore. _Haydn è l'Ariosto della musica: il suo stile riunisce
tutti i generi arditamente. Vola il suo genio per tutt'i sentieri. La
sua immaginazione apre i tesori d'ogni bellezza, e ne dispone a sua
voglia. La sua musica è una magica dipintura, la quale presenta ad ogni
tratto il maraviglioso ed il seducente, accompagnati da una varietà
senza pari, ed animati di colori vivissimi e sì bene accordati fra loro,
che incantano. Se alla sua musica teatrale, benchè buona e talvolta
ottima, manca in generale quell'estro, quella naturalezza, quel brio,
quel marchio da creatore che risplende nella sua musica instrumentale, e
ne' suoi oratorj, come pure nelle Messe, ragion ne è, che costretto a
moderare la sua facoltà inventrice giusta le idee del poeta, ed a
contenere il suo sapere instrumentale, si trovò quasi dimezzato
l'ingegno, e quasi fuori della sua strada. Egli stesso quasi quasi
confessava la sua mediocrità teatrale, dicendo però, che se avesse
potuto passare in Italia qualche anno e sentirvi que' sommi cantanti, e
più di proposito studiar que' maestri, egli credeva che sarebbe riuscito
a distinguersi nella musica da teatro, quanto lo aveva fatto nella
instrumentale._ A tutti i biografi dell'Haydn, il _Diez_, il
_Griesinger_ tedeschi, M. _Framery_, e M. le _Breton_ francesi, è in
ogni conto preferibile l'italiano _Carpani_ sia per l'esattezza delle
notizie comunicategli dallo stesso Haydn, sia ancora per le grazie del
suo stile, e soprattutto per un quadro di mano maestra ch'egli offre
della storia letteraria dell'arte, e per l'imparzialità de' suoi ben
fondati giudizj: in questo articolo noi l'abbiamo seguito, anzi parola
per parola trascritto.

HAYDN (Michele), minor fratello del precedente sortì come lui dalla
nascita un deciso genio per la musica, e divenuto uno de' più profondi
scrittori di musica da chiesa fu maestro di cappella del principe
Vescovo di Salisburgo, ove morì nel 1806. Essendo venuto in pensiero a
M. Friedberg amantissimo di musica e versato nell'arte, di aggiungere le
parole ed il canto all'enfatica e divina musica instrumentale delle
sette parole di Haydn, si rivolse per tal fine al di lui fratello
Michele, e questi, come dissi, profondissimo nella sua scienza, accettò
l'arduo impegno. Friedberg compose le parole, e Michele, senza toccar
nulla della musica strumentale, la fè diventare accompagnamento,
aggiungendovi il canto a 4 voci e a tutto rigore e precisione di
contrappunto. Riuscitogli a maraviglia il lavoro, lo inviò al fratello,
e questi non solo l'approvò, ma lo fece eseguire più volte; e lo lasciò
correre di poi nel pubblico come fatica sua, dando così al fratello la
più lusinghiera prova del grandissimo conto che ne faceva. Costui,
finchè visse, ben lungi dal lagnarsene, andò superbo di questa
approvazione di fatto, datagli dal celebre suo fratello di carne e di
mestiere (_Carpani lett. 7_). Il maestro Hiller fece eseguire in Lipsia
una superba messa di Michele Haydn, di cui vi ha ancora più concerti,
sinfonie e quartetti pregiatissimi.


HENDEL (Giorgio), nato a Halle, fu un celebratissimo compositore tedesco
nella prima metà del secolo 18º. Dopo il 1708, venne in Italia, e
scrisse pe' teatri di Firenze, di Venezia, di Roma e di Napoli con
incredibile successo. Tornato in Germania e passato quindi in
Inghilterra fu tenuto dovunque in grande stima. Giorgio I, pel suo
merito lo ritenne in quell'Isola col trattamento di 400 lire sterline
per anno. Sulla fine de' suoi giorni perdè la vista, ma conservò in quel
tristo stato il suo fuoco e la sua vivacità, e compose sempre, dettando
le sue idee al maestro Smith. Sei giorni innanzi la sua morte eseguì uno
de' suoi oratorj. Egli morì nel 1759; e fugli eretto un superbo
monumento nella badia di Westminster, ove è sepolto in mezzo alle tombe
dei re. Per perpetuare la memoria di questo gran maestro si fa dal 1784
in poi annualmente in Londra una gran musica, e vi si eseguisce da
un'orchestra di più di 600 musici qualche di lui composizione. Sin dal
1785, s'intraprese in Londra di pubblicare, per sottoscrizione, una
collezione compita delle opere di Hendel, impresse con nuovi caratteri
di musica, a cui precede il suo ritratto. Hendel, era di grande e nobil
persona, e tutto fuoco: lasciò a suoi parenti in Germania 20 mila lire
sterline di beni, e mille ne legò egli all'istituto de' soccorsi in
Londra. Walther, Mattheson, Burney e più altri hanno scritto la di lui
vita, presso i quali può leggersi il lungo catalogo delle sue opere.
Oggidì un gustaccio pessimo farebbe sghignazzar taluni, se lor si
proponesse lo studio delle carte di Hendel e di tali altri maestri di
quel tempo. E pure confessava l'Haydn al suo amico Carpani che udita in
Londra la musica dell'Hendel, ne fu tanto colpito che si pose da capo a'
suoi studj, come se non avesse nulla saputo fino a quell'ora. Egli ne
meditò ogni nota: ed attinse a que' _dottissimi spartiti_ il succo della
vera grandiosità musicale. Racconta lo stesso Carpani, che trovandosi
vicino all'Haydn, quando si eseguiva il _Messia di Hendel_, ed ammirando
quegli uno di quei bellissimi cori, l'Haydn gli disse, _quest'è il papà
di tutti_. "Dall'Hendel apprese Haydn a levarsi maestosamente, a
grandeggiare nelle idee, ad avvicinarsi all'inarrivabile scopo de' suoi
canti." Fra le maraviglie dell'Hendel una sempre mi ha fatto la più gran
sensazione (_è sempre Carpani che parla_); ed è che gli accompagnamenti
di esso sono scritti a tre e non più, e pure sono così armoniosi e
sonori. Il tutto sta nel primo violino e nel basso: ma non v'è in essi
nota che, per servirmi d'una frase del Gluck, _non tiri sangue_. Hendel
non usò sempre gli strumenti da fiato: così pure facevano il Pergolesi,
il Leo, il Vinci, e la musica loro era sempre tanto piena d'armonia.
Semplicità e forza andavano del pari nelle loro composizioni. _Di tutti
noi_, diceva l'immortale Mozart, _Hendel sa meglio quel che riesce di un
grand'effetto. Quando vuole, egli va e colpisce come un fulmine_.

HENNEQUIN, distinto meccanico, francese di origine, nel 1790 viveva, a
Dresda, e da 20 anni prima vi si occupava della soluzione del difficile
problema di rendere gl'instrumenti a corde, incapaci a scordarsi.
Coll'ajuto di Trincklin giunse nel 1785 al segno, che il tentativo
fattone sul forte-piano fu approvato da' migliori virtuosi di Dresda.

HERBIN (Giuliano), nato a Parigi nel 1783, mostrò le più felici
disposizioni per lo studio: oltre la profonda cognizione delle lingue
orientali, leggeva gli autori originali greci, latini, italiani ed
inglesi. All'età di 21 anni fu ricevuto come membro dell'Istituto delle
scienze, belle lettere, ed arti di Parigi, e morì a 23 anni nel 1806;
oltre a molte opere abbiamo di lui _Traité sur la musique ancienne_,
ch'egli compose insieme con M. Villoteau, e pubblicata a Parigi nello
stesso anno di sua morte 1806.

HERDER (Giov. Giorgio), consigliere del supremo concistoro di Weimar,
morto circa 1804. Noi non parleremo che delle sue opere; nelle quali
direttamente tratta della musica: _De l'esprit de la poésie des
Hébreux_, 2 vol. 1783, il secondo tomo contiene le seguenti
dissertazioni: _Della musica de' salmi_; _sulla musica_, appendice
estratta dalle opere compiute d'Asmus; _Riunione della musica, e della
danza_, per il canto nazionale. In un'altra sua opera intitolata:
_Feuilles éparses_, cap. 2, 1786 evvi una _Dissertazione sulla
quistione, se produce più effetti la pittura o la musica_. Ne' suoi
_Frammenti_, nelle sue _Selve critiche_, nella Dissertazione
_Sull'origine delle lingue_, e in un'altra _Sulle cause della corruzione
del buon gusto presso differenti nazioni_, vi ha gran numero di preziose
osservazioni, di cui il musico può farne l'applicazione alla sua arte.

HERSCHEL, nato ad Hannover, da prima _direttore di musica ed organista_
a Bath in Inghilterra, e in oggi _primo astronomo del secolo_. Egli non
si occupò da principio dell'astronomia che nelle sue ore di ozio, come
ancora della fabbrica degli istrumenti d'ottica; ma riuscitogli alla
fine di scoprire il pianeta del sistema solare, a cui si è dato di poi
il nome di _Uranus_, rinunziò alla musica per consecrarsi interamente
all'astronomia, cui ha arricchita di sue numerose scoverte. Il resto
della vita di questo valentuomo assai celebre appartiene alla storia
dell'astronomia. Allorchè Haydn passò in Londra, _Herschel_ già suo
collega d'arte lo accolse con somma distinzione, e l'onorò di sua
amicizia.

HERTEL (Giov. Gugl.), celebre compositore tedesco, che ha dato tra' suoi
saggio di buon gusto, sì nella musica vocale che strumentale nel p. p.
secolo. Egli morì d'apoplesia a 63 anni di sua età nel 1789. Oltre a
molte opere di pratica stimatissime, pubblicò egli in sua lingua a
Lipsia: _Raccolta di scritti sulla musica_, 1758, contenente alcune
dissertazioni critiche, ed osservazioni estratte dall'italiano e dal
francese, sul teatro e la musica di queste nazioni.

HESSEL, meccanico di Pietroburgo. Molti virtuosi si erano provati invano
di applicare dei tasti all'armonica: egli giunse nel 1785 ad effettuar
quest'idea, e a formare in sì fatta maniera un nuovo strumento, a cui
diè il nome di _Clavi-Armonica_.

HEUMANN (dott. Cristoforo Augusto), nato nella Turingia, fu ispettore
del Ginnasio di Gottinga, e vi pubblicò più opere di letteratura. Nel
1726 diè al pubblico: _De Minervâ Musicâ, sive de eruditis cantoribus_,
in 4º. Nel suo _Conspectus reipubblicæ literariæ_, publicato ad Hannover
nel 1746, in 8vo, nel quinto capitolo dà in breve la _Storia letteraria
della musica_.

HEYDEN (Sebaldo), rettore della scuola di Norimberga, e maestro di
musica assai dotto del 16º secolo, pubblicò quivi _de arte canendi_, di
cui ve ne ha tre edizioni: e _Musicæ Stichiotis_, in 8vo, che nelle
ristampe va ancora col titolo d'_Institutiones musicæ_.


HILLER (Giov. Adamo), direttore e professore di musica in Lipsia, studiò
da prima quest'arte a Dresda, sonava più strumenti e riusciva molto nel
canto, ma quel che più contribuì a formare i suoi talenti, fu il sentire
l'esecuzione per 9 anni di 14 drammi del _Sassone_, e lo studio
continovo di tali partiture. Nel 1758, venne in Lipsia per istudiarvi
legge, ma proseguì a coltivare la musica, e molta colà ne compose sì
strumentale che vocale. Egli occupossi principalmente alla teoria
musicale, e pubblicò una _Dissertazione sull'imitazion della natura in
musica_. Nel 1760, diè i suoi _Divertimenti di musica_, la prima opera
periodica di pratica che comparisse in Allemagna. Nel 1771, stabilì una
scuola di canto in Berlino per le donzelle, e quattr'anni dopo una
società particolare di amatori, ove non si eseguivano che le opere de'
maestri più celebri, che in Germania ha servito di modello. Più opere
didattiche e letterarie di lui ci rimangono scritte in sua lingua:
_Istruzione per cantar giustamente ed elegantemente con esempj_, 2 vol.
in 4º. _Sulla musica e i suoi effetti_, traduzione dal francese con
note, in 8vo 1781. _Biografia di autori di musica e di celebri virtuosi
degli ultimi tempi_, Lipsia 1784, in 8vo. _Notizia sulla
rappresentazione del Messia oratorio di Hendel_, eseguito nella
cattedrale di Berlino da un'orchestra di 300 musici, e da lui diretto,
1786 in 4º. _Tre Dissertazioni sulla musica antica e moderna, con
osservazioni sul testo del Messia di Hendel_, Berlino 1787, oltre molta
sua musica pratica, e la traduzione per piano-forte di alcune
composizioni classiche di cel. maestri, come dello _Stabat_ di _Haydn_,
dei _Pellegrini_ di _Hasse_, della _Passione_ di _Graun_ ec. Nel 1789,
egli era direttore di musica di S. Tommaso in Lipsia.

HIRE (Fil. de la), professore di mattematica nel collegio R. di Parigi,
morto nel 1718, era gran matematico e valente astronomo. Nelle di lui
_Mémoires de matemathique et de physique_, Paris 1694, in 4º, evvi un
trattato col titolo: _Explicatio diversorum sonorum, quos chorda super
instrumentum musicum edit_, ec. Nelle Memorie dell'Accademia delle
scienze 1716, vi ha di lui inoltre: _Experiences sur le son_.

HIRSCHFELD (Cristiano), professore di filosofia nel collegio di Kiel,
pubblicò nel 1770: _Plan d'une histoire de la poesie, de la musique, de
la peinture et de la sculpture parmi les Grecs_, in 8vo.


HOFMEISTER (Franc. Ant.), maestro di cappella e mercante di musica in
Vienna, è celebre ancora come compositore. Sin dal 1785, egli pubblica
ciascun mese un foglio periodico, intitolato: _Souscription pour le
forte-piano, ou le clavecin_. Quest'opera forma una collezione di
quartetti, di concerti, di variazioni di Haydn, di Mozart, di Vanhall, e
dello stesso Hofmeister.

HOLBERG (Luigi barone d'), morto in Parigi nel 1754, era della Norvegia:
nel corso de' suoi viaggi fu ricevuto membro dalla società di Oxford. In
Parigi prese amicizia col P. Castel, e fu da lui istruito sulla pretesa
musica de' colori. Malato di quartana, usò, ma in vano, tutti i mezzi di
guarirne, quando un giorno al tornare di un concerto, in cui aveva
provato sommo piacere, trovossi interamente ristabilito.

HOLDER (William), dottore in teologia, e autore di un'opera intitolata:
_Of the natural grounds_ etc. cioè _Sulle ragioni naturali e i principj
dell'armonia_, Londra 1694 in 8vo.

HOLFELD, meccanico di Berlino quivi morto nel 1771. Sulzer ha fatta la
descrizione d'un nuovo istrumento inventato da Holfeld all'Accademia di
Berlino, nel di cui gabinetto di macchine ne fa il vero ornamento,
destinato a notare e scrivere i pezzi di musica, a misura che si
eseguiscono sul cembalo. "Io aveva detto solo a quest'uomo quasi unico
per le invenzioni di meccanica (dice Sulzer), che desiderava ch'egli
provasse il suo genio intorno a questa macchina, di cui nel 1749 Unger
in una lettera all'Accademia ne aveva data solo l'idea. Tre settimane
dopo Holfeld fece trasportare in mia casa l'istrumento totalmente
compito. Dal dettaglio, che io ne darò, i conoscitori vedranno che
questo genio quasi unico per l'invenzione sapeva eseguire per le vie le
più semplici delle cose, che priachè si fossero vedute, sembravano quasi
impraticabili. Questa macchina consiste in due cilindri applicati al
forte-piano, in maniera che uno riceve la carta che si svolge dall'altro
canto mentre si suona." _Memoir. de l'Acad. de Berlin 1775, t. 27._ Egli
è inoltre l'inventore di un cembalo a corde di budello, sotto le quali
trovasi un arco guarnito di crine, che vien messo in moto da una piccola
rota; lo stesso M. Sulzer lo presentò al re di Prussia.

HOLZHAVER (Ignazio), nato in Vienna, dove studiò il contrappunto sotto
la direzione del cel. Fux: ma per acquistare più cognizioni e formare il
suo gusto viaggiò più volte nell'Italia, fu in Venezia, in Milano, e in
Roma nel 1756, per sentire principalmente la cappella del Papa, venne in
Firenze, in Bologna e nuovamente in Venezia, e s'avvide che da per tutto
in Italia cominciava a dicadere sensibilmente la scuola del canto. In
Torino scrisse per il R. teatro la _Nitteti_ nel 1757, ed ebbe molto
successo: l'anno d'appresso scrisse per Milano l'_Alessandro
nell'Indie_, e la sua musica fu con tale entusiasmo ricevuta, che fu
quivi ben 30 volte replicata. Nel 1776, compose più opere per il gran
teatro di Manheim, e divenne maestro di cappella dell'elettor palatino.
Quivi egli morì nel 1783, in età di 72 anni. _La Giuditta_, la _morte di
G. C._ ed il _giudizio di Salomone_, e molte messe di lui sono
pregiatissime.


HULLMANDEL (Niccola), uno de' primi sonatori di forte-piano dell'Europa,
di cui sono state impresse due opere per quest'instrumento nel 1780.
_Egli è il primo_, dice M. Gretry, _che ha unito le due parti delle sue
sonate, di modo che non si ripetano servilmente: un passaggio intermedio
vi unisce spesso le due parti per non farne che una._ M. Hullmandel è
l'autore dell'articolo _Clavecin_ nell'Enciclopedia metodica della
musica, e nel 1791 era stabilito in Londra.

HURLEBUSCH (Federico), nato a Brunswick, fu da prima maestro di cappella
del re di Svezia, e quindi stabilì la sua dimora in Amsterdam. Per
formarsi nel gusto della musica, percorse egli giovane per tre anni
l'Italia, dove cominciò il suo _Trattato dell'armonia_, che terminò e
diè al pubblico a Brunswick nel 1726. Le sue composizioni sono così
piene zeppe d'arte, e di bizzarrie, che secondo l'espressione di
_Lustig, se ne rimangono in magazino come pietre_. Egli è morto circa
1770.

HUYGHENS (Cristiano), dotto olandese e gran matematico del secolo 17º,
figlio di _Costantino Huyghens_, consigliere del principe d'Orange, ed
autore di un trattato impresso a Leide nel 1641 _Dell'uso ed abuso degli
organi_. Cristiano sin da' più teneri anni studiò sotto la direzione di
suo padre, le mattematiche, la geometria e la musica. Delle sue opere
faremo solo quì menzione del _Novus Cyclus harmonicus_, che può anche
leggersi nel tom. IV, dell'_Histoire des ouvrages des savans_, Leyde
1724, in 4º. Egli morì all'Haja nel 1695.




J


JACKSON (Will.), compositore di musica e scrittore di molto spirito,
nato a Exeter, ove morì nel 1803 in età di 73 anni. Dopo di aver
ricevuta un'ottima educazione, studiò i principj della musica sotto il
maestro della cattedrale di Exeter, e perfezionossi quindi sotto la
direzione di Travers, celebre maestro di Londra. Nel 1777 divenne
maestro della cattedrale del suo paese, e venne riguardato in
Inghilterra come uno de' migliori compositori del suo tempo. Nel 1769,
pubblicò in Londra _Songs_ op. 7, e l'anno d'appresso la sua opera 9, di
sonate pel forte-piano con violino, cantici, inni, odi, e un'elegia a
tre voci. Le sue produzioni letterarie sono: _On the present state of
music_, cioè: _Dello stato attuale della musica_, in 12º, di cui vi ha
una seconda edizione; _Trenta lettere sopra diversi soggetti_, che hanno
avuto tre edizioni; _Le quattro età_ in 8vo, e _Diversi Saggi_ ec.

JACOB (M.), morto in Parigi nel 1770, allievo di Gaviniès, pubblicò
l'anno d'innanzi _Nouvelle méthode de musique_, in cui confuta l'ab. de
la Cassagne nel sistema dell'unica chiave ch'egli propone: M. Jacob ne
dimostra l'impossibilità.

JAMARD, canonico di S. Genevefa, nel 1769 pubblicò in Parigi _Recherches
sur la théorie de la musique_, in 8º, in cui sviluppa il sistema di
Ballière; testo e comento inutili.

JAMBLICO di Calcide, filosofo su i principj del IV secolo, ebbe per
maestri Anatolio e Porfirio, e fu come essi della setta dei nuovi
Platonici, i quali ai delirj degli antichi filosofi univano le loro
mistiche insensataggini. Essi non trascurarono di coltivare la musica,
ma alla maniera de' Pittagorici inviluppandola di numeri: così Jamblico
nella sua opera intitolata: _Delle cose fisiche, morali e divine, che si
osservano nella dottrina dei numeri_, impiegato aveva l'ottavo libro ad
una _Introduzione alla musica secondo la dottrina de' Pitagorici_. Non è
stato certamente gran danno l'essersi perduta: egli ne fa menzione nel
suo _Comento sull'aritmetica di Nicomaco_, e nella vita di Pitagora.
Tratta egli inoltre nel suo libro de' _Misteri_, de' mirabili effetti
della musica, e ne attribuisce la cagione all'aver essa, oltre del
naturale, qualche cosa del divino (_V. Sect. III, c. IX, edit. Oxon. Th.
Gale_).

JARNOWICK, l'allievo favorito del cel. Lolli, di sangue italiano, sebben
nato e allevato in Parigi, il suo vero nome era _Giornovichi_.
Giustezza, purità, eleganza era il distintivo carattere di questo
abilissimo violinista: egli riusciva particolarmente nel genere
brillante e piacevole: per il corso di dieci anni l'entusiasmo dei
francesi per Jarnowick fu di moda, ma quindi disparve al segno che
questo gran virtuoso fu obbligato a lasciare la Francia, e nel 1782 era
egli al servigio del principe reale di Prussia. Il maestro Wolf, nella
relazione de' suoi viaggi, descrive i trasporti co' quali sentivasi ogni
volta questo virtuoso in Berlino, dove egli lo conobbe. Vi sono di lui
impresse 7 sinfonie, e 9 concerti di violino: egli è morto in
Pietroburgo nel 1804. Ecco alcuni aneddoti intorno a questo celebre
artista. Un dì trovandosi egli presso Bailleux editore e mercante di
musica, ruppe per inavvertenza un vetro. _Chi spezza i vetri li paga_,
gridò Bailleux. _È ben giusto_, ripigliò Jarnowick, _che bisogna
darvi? -- Trenta soldi. -- Prendete, ecco tre lire. -- Ma non mi trovo di
che darvi il resto. -- Ebbene, siamo saldi_, replicò Jarnowick, e
spezzonne nel tempo stesso un altro. In un viaggio ch'egli fece a Lione,
annunziò un concerto a sei franchi per biglietto. Vedendo che non si
presentava alcuno, stabilì di trar vendetta dell'avarizia de' Lionesi;
rimise perciò all'indomani il concerto, e a tre franchi per biglietto.
Questa volta vennero in folla: ma al momento di dar principio, non si
vide Jarnowick e venne avviso ch'egli era partito per le poste.
_Kosolowiski_ compose la musica funebre, che fu eseguita nella chiesa
cattolica di Pietroburgo nel 1804, per l'esequie di Jarnowick, e cantata
da' migliori musici, tra' quali la cel. Mad. Marà.

JOMMELLI (Niccola) nacque nello stesso anno che Gluck nel 1714, in
Aversa, città nelle vicinanze di Napoli, dove studiò i primi elementi
della musica sotto il canonico Muzzillo. In età di sedici anni fu messo
in educazione in Napoli, nel conservatorio de' _Poveri di Gesù_, e di
poi nell'altro _della pietà_ sotto i bravi maestri Prota e Feo: ma non
contento ancora di questi, cercò il Jommelli d'apprender da Leo il
grande, il sublime della musica, e ben si scorge dagl'intendenti, che
egli ha fatto grandissimo studio sulle carte del gran Leo, e che spesso
ha rivestito di miglior colorito gli stessi disegni del suo precettore.
Costui già uomo di una riputazione ben stabilita, e superiore
all'invidia, nel 1736 in occasione, che si concertava una cantata del
Jommelli in casa di una di lui discepola, trasportato dal piacere, e
quasi fuor di se, _Signora_, le disse, _non passerà molto, e questo
giovane sarà lo stupore, e l'ammirazione di tutta Europa._ Leo andò
dunque più volte a sentir quella musica nel teatro nuovo, predicando,
che i suoi presagi si sarebbero in brieve avverati. L'_Odoardo_ scritto
da Jommelli all'età di 24 anni pel teatro de' Fiorentini ebbe maggior
incontro: la fama cominciò a divulgare il suo nome fra gli esteri, e fu
chiamato in Roma nel 1740, sotto la protezione del cardinale duca di
York. Scrisse ivi il _Ricimero_, e nel seguente anno l'_Astianatte_ pel
teatro di Argentina col più felice successo. Nell'anno stesso chiamato
in Bologna scrisse l'_Ezio_, e mentre colà dimorava non trascurò di
frequentare il P. Martini: giuntovi appena andò egli a ritrovarlo senza
farsi conoscere, pregandolo di ammetterlo tra' suoi scolari. Gli diede
il Martini un soggetto di fuga, e nel vederlo così eccellentemente
eseguito: _Chi siete voi_, gli disse, _che venite a burlarvi di me? anzi
vogl'io apprender da voi._ -- _Sono Jommelli, sono il maestro, che deggio
scriver l'opera in questo teatro: imploro la vostra protezione._ Il
severo contrappuntista, _gran fortuna_, rispose, _del teatro di avere un
maestro come voi filosofo; ma gran disgrazia è la vostra di perdervi nel
teatro in mezzo ad una turba d'ignoranti corruttori della musica_.
Jommelli confessava di aver molto appreso da quest'illustre maestro, e
specialmente _l'arte d'uscire da qualunque imbarazzo_, o aridità, _in
cui si fosse ridotto un maestro, e di trovarsi in un nuovo spazioso
campo a ripigliare il cammino, quando si credea, che più non ci fosse
dove andare_. Espressioni sincere, dice il Mattei, che io ho inteso più
volte da lui medesimo, ed egualmente mi confessava, che al Martini
mancava il genio, e che suppliva coll'arte laddove mancava la natura.
Dopo di avere scritto il Jommelli nuovamente in Roma ed in Napoli con
incredibili applausi, fu chiamato in Venezia, ove la sua _Merope_ ebbe
tal riuscita, che quel Governo, per quivi stabilirlo, lo diè per maestro
al _Conservatorio delle figliuole_, per il quale scrisse varj pezzi di
musica sagra, e deesi tra questi rimarcare il _Laudate pueri_ a due cori
di 4 soprani e 4 contralti, la cui esecuzione, dopo quasi 70 anni ch'è
scritto, riempie tuttora di ammirazione, e di diletto e il volgo, e i
dotti; egli è un capo d'opera di espressione e d'armonia. Nel 1749,
scrisse l'_Artaserse_ per l'Argentina in Roma, e l'oratorio della
_Passione_ per il cardinale di York: fu chiamato in quello stesso anno
in Vienna, per scrivervi l'_Achille in Sciro_ e la _Didone_. Fu
incredibile il piacere del Jommelli, che desiderava di abboccarsi col
gran Metastasio, prender lumi da lui, come quegli che co' suoi drammi
avea contribuito a far tant'alto levare la musica. Con lui passò egli
tutto il tempo che dimorò in Vienna, e vantavasi quindi molto più aver
egli appreso dalla conversazione di quel divino poeta, che dalle lezioni
del Feo, del Leo, del Martini. Egli stesso fatti aveva de' buoni studj e
componeva con felicità de' buoni versi. Profittò ancora più dopo alcune
istruzioni del Metastasio, ed ecco come della sua musica della _Didone_,
composta in Vienna, scrisse allora quel gran poeta alla sua principessa
di Belmonte: _Andò in iscena la mia Didone, ornata d'una musica, che
giustamente ha sorpresa ed incantata la corte. È piena di grazia, di
fondo, di novità, di armonia, e sopra tutto di espressione. Tutto parla
sino a' violoni, e a' contrabassi. Io non ho finora in questo genere
inteso cosa, che m'abbia più persuaso._ In un anno e mezzo di sua dimora
in Vienna, Jommelli ebbe più volte l'onore di accompagnare al cembalo
l'Imperatrice M. Teresa, la quale fece levar via lo sgabello
senz'appoggio, e sostituire una sedia per lui: lo colmò di doni, tra'
quali un anello col di lei ritratto guernito di grossi brillanti. Il
gran Lambertini nel 1750 vacando il posto di maestro di S. Pietro, volle
che l'occupasse il Jommelli, a preferenza di tanti bravi concorrenti sì
romani, che esteri: ed egli nel solo spazio di tre anni, dopo i quali
rinunziò a quell'onorevole posto, arricchì di moltissime carte la musica
di chiesa. Può leggersene il lungo catalogo nell'elogio di lui scritto
dal Mattei, a cui ci rimettiamo eziandio per il rimanente delle sue
composizioni da teatro e da chiesa, scritte dopo quell'epoca per le
Corti di Stuttgart, di Madrid, di Lisbona, di Torino e di Napoli. Ma
Napoli questa ingrata patria, Napoli fu l'occasione della morte di sì
grand'uomo. La sua _Ifigenia_ scritta per quel teatro nel 1773, e
pessimamente eseguita in sua assenza, diè campo alla malevolenza e
all'invidia di scagliarsi contro al suo autore come già per vecchiezza
rimbambito e disutile. Il disgusto ch'egli ne risentì, malgrado la sua
filosofica moderazione, gli cagionò un accidente di apoplesia, da cui
non perfettamente rimesso scrisse tuttavia il divino suo _Miserere_
tradotto in versi italiani dal Mattei, a due voci, col solo
accompagnamento di due violini, violetta e basso, capo d'opera
dell'arte, ed immortale come lo _Stabat_ del Pergolese, di cui poteva
veramente vantarsi l'autore: _Exegi monumentum ære perennius... Non
omnis moriar_. Era scorso già un anno, quando un secondo colpo di
apoplesia lo tolse di vita a' 25 agosto del 1774. Fu egli di ottimi
costumi, buon cristiano, buon cittadino, e di una coltura non ordinaria
fra le persone del suo mestiere. In mezzo a' furori dell'invidia, ei non
seppe dir mai una parola contro di alcuno: modesto ne' suoi giudizj,
superiore alla rivalità non negò i dovuti elogj ai gran maestri suoi
contemporanei. Egli era di grande e corpulenta persona; il dot. Burney,
che lo vide ne' suoi viaggi, dice ch'ei singolarmente rassomigliava a
Hendel, ma che era molto più di costui pulito ed amabile. La di lui
musica si distingue per uno stile tutto suo proprio, per una
immaginazione sempre feconda di nuovi concetti sempre lirici, e di voli
veramente pindarici: egli passa da un tuono all'altro d'una maniera
tutta nuova, inaspettata e dottamente irregolare: se pecca alle volte di
troppa arte e difficoltà, _la sua difficoltà è del genere di quella di
Pindaro; non tutti sono in grado di comprender Pindaro e molto meno
d'imitarlo_. Pindaro vola per mezzo alle nubi, chi si fiderà di
seguirlo? _diceva Orazio_. (_Mattei, elog. di Jomm._) Ecco quel che
conciliò al Jommelli gli elogj de' conoscitori e de' filosofi, e gli fè
perdere alle volte quelli del volgo.

JONES (William), musico dei nostri giorni in Londra, ove nel 1786 diè al
pubblico: _Treatise on the art of music, etc._ cioè: _Trattato della
musica, e Corso di lezioni disponenti alla pratica del basso continuo, e
della composizion musicale_ (_V. Monthly Review, 1786_).

JONES (Eduardo), circa 1790, pubblicò in Londra: _Musical and Poetical
Relics etc._ cioè: _Avanzi di musica e di poesia de' poeti del paese di
Galles, conservati o per tradizione, o per i MSS. autentici, che non
sono stati sinora pubblicati_. Quest'opera, di cui si trova una ben
dettagliata analisi nel _Monthly Review_, mese di gennaro 1786, contiene
de' materiali preziosi per l'antica storia della poesia e della musica,
e del paese di Galles, su la quale evvi una particolar dissertazion
dell'A. in fronte dell'opera.

JORISSEN (Gius.), abbiamo di costui una Dissertazione col titolo: _Nova
methodus surdos reddendi audientes_, Halæ 1757; nella quale vi ha molte
osservazioni sulla propagazione del suono per mezzo di materie solide
(_Chladni, Acoust. p. 317_).

JORTIN, dottore in musica a Londra nello scorso secolo, di cui vi ha una
_lettera sulla musica degli antichi Greci_, nella seconda edizione del
saggio di Avison (_V. Burney, Diss._).

JOSQUIN Desprez, in latino _Jodocus Pratensis_, nato nel Belgico circa
1450, è stato riguardato come il più abile maestro dell'antica scuola
fiamminga: ammirato da' suoi contemporanei, servì di modello a' suoi
successori. I didattici del suo secolo e quelli delle generazioni
d'appresso, appoggiarono i precetti loro sulla di lui autorità ed
esempj. _Heyden_, _Glareano_, _Zarlino_, _Artusi_, _Cerone_, _Zacconi_,
_Berardi_, _Bononcini_, e fin anco il _P. Martini_, a' nostri giorni, lo
citano a ciascun foglio: se oggidì non è più alla cognizione che di
pochi eruditi, si è perchè nello spazio di tre secoli, che sono scorsi
dalla di lui morte, la musica ha subito infinite rivoluzioni: perchè
generalmente i musici hanno pochissimo zelo di sapere tutto quel che
riguarda la storia dell'arte loro, e perchè la mancanza di buoni libri
su tale argomento, specialmente nella nostra lingua, ne renderebbe loro
l'istruzion malagevole, quando anche ne avrebbero la voglia. _Forkel_
nella eccellente sua _Storia della musica_ (in tedesco, Lipsia 1790) dà
dei lunghi dettagli intorno a Josquin e le sue composizioni. _Adamida
Bolsena_ dice ch'egli fu nella cappella pontificia al tempo di Sisto IV,
cioè dal 1471 sino al 1484.




I


IBICO, uno de' principali poeti lirici della Grecia, nacque in Messina
da un cittadino di Reggio. Egli, come tutti i poeti di que' tempi, era
ancora eccellente musico. Neante di Cizico ed Euforione presso Ateneo
(_lib. 4, e 14_), affermano ch'egli fu inventore d'un istrumento
triangolare di quattro corde che rendeva un suono acuto, ed a cui si diè
poi il nome di _Sambuca lirofenicia_. Ibico fu ucciso da' ladri in un
bosco della Calabria quattro secoli innanzi l'era volgare. Dicesi che
sorpreso da costoro, e sul punto di essere ucciso, vide egli passare uno
stuolo di grue: _oh cielo!_ sclamò, _voi sole sarete testimoni della mia
morte._ I ladri essendo di poi assisi nel teatro, videro passare alcuni
di questi uccelli, e sovvenendosi delle parole d'Ibico, dissero fra loro
come per ischerno, ecco _le grue d'Ibico_. Il loro detto svegliò negli
astanti la memoria del perduto poeta, ed il sospetto del delitto: i
ladri furono arrestati, esaminati, convinti e condannati, onde restò in
proverbio _le grue di Ibico_, presso a' Greci e a' Latini giureconsulti,
per dinotare una cosa per convincenti indizj manifesta (_Fabric. B. G.
t. 14_).


IPPASO di Metaponte filosofo musico e scolare di Pitagora, fioriva
cinque secoli prima innanzi l'era cristiana. Teone di Smirna (_cap. 12,
Harmon._) narra ch'egli, e Laso d'Ermione ritrovarono gl'intervalli del
loro maestro col porre or più, or meno d'acqua in diversi bicchieri, e
formando così il diapason, il diatessaron ec. (_V. Requen. t. 1, p.
174_). Più conforme al vero è forse però l'altra invenzione dello stesso
Ippaso, che ci viene narrata da uno scoliaste di Platone in un frammento
pubblicato recentemente dal Morelli (_Ex Bibl. Ven. D. Marci præf._).
Prendeva egli quattro piatti di bronzo del medesimo diametro, ma di
grossezza diversa, sicchè il primo forse sesquiterzo del secondo,
sesquialtero del terzo, e doppio del quarto, battendo questi quattro
piatti formava una sinfonia, o accordo. Questi ed altri fatti degli
antichi, fanno vedere quanto grossolanamente eglino pensassero nella
parte acustica, e come opinassero su le armoniche proporzioni.


IRHOV (Gugl.), nel 1728 pubblicò a Leyde _Conjectanea in Psalmorum
titulos_, in 4º. In questo trattato intraprende a provare che la musica
artificiale non deriva da' Greci; ma da' popoli Orientali, e
principalmente dagli Ebrei o Caldei: che da quest'ultimi l'apprese
Pitagora, e ci vengono i più antichi nomi dei musicali istromenti.


ISOUARD (Nicolò), nato in Malta circa 1775, di una ricca e distinta
famiglia, fece i suoi primi studj in Parigi del latino, del disegno, e
delle matematiche, e da M. Pin apprese a sonare il forte-piano, ma
scoppiata essendo la rivoluzione, lasciò Parigi nel 1790, e tornò in
Malta. Suo padre lo applicò allora al commercio, ma il suo gusto
naturale, e le buone accoglienze che gli venivano fatte nelle compagnie
per la sua abilità sul cembalo, lo impegnarono a proseguire i suoi studj
di musica; Vella e Azopardi, noto pel suo trattato di composizione
furono quivi i suoi maestri. Da Malta passò in Palermo alcuni anni, come
giovane di banco presso il Sig. Mattei negoziante; nelle sue ore d'ozio
continuava i suoi studj sotto la direzione del Sig. Amendola valente
maestro palermitano, e allora fu che ebbi l'onore di conoscerlo, e
sentirlo sonar più volte. Quindi si rese egli in Napoli presso Cutler ed
Heigelin, negozianti tedeschi, ma non ostante la perseveranza dei suoi
parenti a dirigerlo verso il commercio, il suo irresistibil pendio alla
musica fecegli compire questi studj in quella città sotto il cel. Sala.
Mediante la principessa di Belmonte, a cui era stato raccomandato,
ottenne dal gran Guglielmi, che colà allora ritrovavasi, alcuni consigli
per applicare alla composizione drammatica le cognizioni da lui
acquistate sotto i maestri di contrappunto. La brama di farsi un nome
nella musica lo decise allora, malgrado il volere de' suoi parenti, ad
abbandonar il commercio per seguir senz'ostacolo la nuova carriera, alla
quale destinavasi. Passò in Firenze, e vi scrisse la sua prima opera
l'_Avviso ai maritati_, il cui prodigioso successo vie più il confermò
nella sua risoluzione, solo, per non opporsi al padre, prese il partito
di dare in appresso tutte le sue opere musicali sotto il nome di
_Nicolò_, che gli è rimasto e sotto il quale è generalmente conosciuto.
Il gran maestro dell'ordine di Malta Rohan sentito avendone i successi,
lo richiamò presso di se, e dopo la morte di San Martino lo nominò
maestro di cappella dell'ordine, impiego ch'egli esercitò sino
all'arrivo de' Francesi. L'ordine essendo stato abolito in quell'epoca,
il gen. Vaubois, che avevalo conosciuto e mostrato avevagli particolar
benevolenza, lo condusse seco a Parigi come suo secretario. Sia per
seguire il suo proprio gusto, sia per rendersi utile alla sua numerosa
famiglia emigrata seco da Malta, si risolse a darsi interamente alla
scena francese, e ne studiò i modelli nelle partiture di Monsigny, e di
Gretry, di cui ammirava i capi d'opera. Egli riconosce l'acquisto delle
cognizioni nell'arte di applicare la musica alla poesia drammatica,
all'intima unione ch'egli ha fatta con M. Hoffman, ed a' consigli di
quest'illustre letterato. Egli aveva scritto in Malta messe, salmi e
mottetti per la cappella di S. Giovanni, e otto diverse cantate composte
d'ordine di S. A. E. il gran maestro Rohan: più opere in Italia per i
teatri di Firenze, di Livorno, ec. e dal 1802 sino al 1811 molte opere
in Francia, di cui la più parte ha ottenuto il più gran successo.
Possiede in oltre al più alto grado l'arte di sonar il piano-forte, e
l'organo, come ancora l'armonica e molti altri strumenti.


IUNKER (Carlo-Luigi), nato a Æringen, fu prima precettore nel
_Filantropino_ di Heidesheim, e dopo il 1779 cappellano della corte a
Kirchberg. Egli si è reso illustre per molte opere di teoria e di
pratica e di storia musicale. Nel 1776, diè al pubblicò in lingua
tedesca la _Biografia di 20 compositori_; nel 1777, _Un Abbozzo o Saggio
di musica, in 8º_. Nel 1778 _Considerazioni sulla Pittura, sulla Musica
e la Scultura, in 8º._ Nel 1782 _Alcuni principali doveri di un Maestro
di Cappella, o direttor di musica, in 12º_. Nel 1786, _Sul pregio della
Musica_. Oltracciò nelle _Mizzellaneen artistichen ec._ ossia
_Miscellanee di alcuni soggetti d'arte di Meusel_ vi ha di lui una
_Dissertazione sulla musica vocale_, tom. V; Nel Museo per gli artisti
del medesimo autore, _Osservazioni sull'arte musica in un viaggio da
Augusta a Monaco_, pag. 20; _Osservazioni ec. in un viaggio a
Ludwisburgo e Stutgart_, pag. 69; _Della ricompensa dell'Arte_, p. 3;
_Notizie di Giov. Marziale Greiner_, p. 25; _Giovani musici del nostro
tempo_, p. 27; _Registro delle belle cappelle in Monaco_, p. 31 in
lingua tedesca. Tra le sue composizioni vi sono impressi _due Concerti
per il forte-piano, con accompagnamento, ed alcune fantasie per lo
stesso instromento_.




K


KAHLER (Martino), Dott. in medicina della R. accademia svedese, negli
Atti della quale trovasi un di lui _Trattato sulla malattia detta il
ballo di s. Vito, e sulla maniera di guarirla per mezzo della musica_.
Egli racconta di essere stato nella Puglia l'anno 1756, di avere
osservato esattissimamente questa malattia, e prova che essa non deriva
già dal morso della tarantola, ma di una specie d'ipocondria ed isterìa
propria degli abitanti del golfo di Taranto. Egli dà la storia di tal
malattia, che dura spesse volte due e anche tre anni o più: che in una
data stagione, e principalmente nel giugno chi ne è affetto, risente più
forti i sintomi della medesima: che cade allora nell'animo suo ch'egli
sia stato morso dalla tarantola, ed è opinione comune non potersi questo
male guarire se non colla musica: probabilmente, dice l'A., perchè
Galeno l'adoperò già come rimedio contro il morso delle vipere,
scorpioni ec. Viene dunque un sonatore: l'infermo comincia a far le
battute, poi v'aggiunge urla e strida, e si mette finalmente a ballare.
Quanto più inveterata e grave è la malattia, tanto più dura il ballo, e
delle volte per due ore continue. Se il musico falla un tuono, il
ballatore manda un grido fierissimo ed assume un aspetto orrendo. D'indi
in poi, l'ammalato dee per tre giorni ballare ogni dopo pranzo, e a ciò
lo muove una certa musica particolare. Se finiti i tre giorni non sente
più sì fatto bisogno, egli è libero d'ogni incomodo, e sta benissimo di
salute per un anno intiero: tornata poi la stagione, ricomincia la
stessa pratica. Sono cotesti musici per lo più medici giurati.
Soggiornando il D. Kahler a Taranto fece venire a se due del paese onde
imparare tal musica. Una fanciulla, la quale non si seppe mai se fosse
ammalata, passò a caso per quella stanza, e tosto sentiti quei suoni si
diede a ballare tre intieri quarti d'ora. Possono vedersi le ragioni
dell'A. in quel suo trattato, o presso quello _Dell'influenza della
musica_ ec. del D. Lichtenthal p. 54, per provare che non è se non
pregiudizio, l'attribuire tutti questi sintomi al morso della tarantola,
e che siano piuttosto gli effetti d'una particolare specie d'ipocondria,
a guarir della quale giova molto la musica.

KAISER (P. L.). Nato a Francfort, viaggiò per due volte in Italia per
apprendervi il buon gusto della musica: nel 1784 vi si fece distinguere
per la squisitezza della sua maniera nel sonare il forte-piano, e delle
sue composizioni, nelle quali riconoscevasi facilmente lo stile di
Gluck, che egli prese ad imitare. Stabilitosi quindi a Winterthur nella
Svizzera, sino al 1790 pubblicò colà _Canzoni allemanne con melodie.
Omaggio al ritratto del Gluck_, nel Mercurio allemanno del 1786; _Due
sonate in sinfonie pel cembalo, con accompagnamento di un violino e due
corni_, Zurigo 1784. ec.

KALKBRENNER (Cristiano), nato a Munden nel 1755, dall'età di 14 anni
diessi esclusivamente allo studio della musica sotto il cel. Emmanu.
Bach, tra' di cui numerosi allievi si distinse al segno di esser
ricevuto ancor assai giovane nella cappella dell'elettore di
Hassia-Cassel. Dominato da una focosa immaginazione, e divorato
principalmente dalla nobile ambizione di accrescere le sue cognizioni
musicali, si rese alla corte di Berlino, ove la regina e 'l principe
Arrigo, fratello del gran Federico, gli affidarono la direzione del
teatro francese, per cui compose egli moltissime opere con incredibil
successo. Nel 1796, percorse alcuni circoli della Germania, e come da
gran tempo lo bramava, viaggiò ancora per l'Italia e quindi si rese in
Francia. Parigi divenne il termine de' suoi viaggi e de' suoi successi.
Ricevuto poco dopo all'Accademia imperiale di musica, vi scrisse diverse
opere in musica. Egli morì li 10 agosto 1806, di sua età 51. Possedeva a
fondo la teoria dell'arte, e pubblicò primamente in Berlino: _Traité de
accompagnement_: _Traité de la fugue et du Contrepoint, d'apres le
sisteme de Richter_, in Parigi: opera mediocre, che può riguardarsi come
un ristretto di quella di Fux. Vi ha di lui in oltre: _Histoire de la
Musique, in 2 volu. in 8.º, a Paris 1802_. L'autore, benchè tedesco,
l'ha scritta in lingua francese non ispregevole: ella è piena di
ricerche curiose, ma l'A. non ebbe il tempo di terminarla: vi si
desidera la porzione più interessante, quella cioè che da Guido d'Arezzo
si estende sino a' nostri tempi. Nella storia della musica dei Greci
l'A. non si allontana in oltre da' comuni pregiudizj. _Federico
Kalkbrenner_ suo figliuolo nato nel 1784, è riguardato in Parigi come
uno de' migliori allievi di M. Adam sul forte-piano, di cui vi sono
impressi concerti, capricci e sonate a quattro mani pregiatissime, e
alcuni drammi in musica.

KAUSCH (Giov. Gius.), dottore in Filosofia e in medicina, nato a
Loewenberg nel 1751, è autore d'una Dissertazione molto interessante
intitolata: _Psychol. Abhandlung etc._ cioè: _Riflessioni psicologiche
sull'influenza de' suoni, e particolarmente della musica sulle affezioni
dell'anima_, a Breslavia 1782, ed un'altra _Sullo scopo immediato delle
belle arti, in 8º_.


KEEBLE (John), organista della chiesa di S. Giorgio in Londra, dopo il
1759, era allievo del cel. Pepusch, quel gran partigiano della musica
greca. Keeble adottò il sentimento del maestro, e l'ha sviluppato in
un'opera assai ben scritta, che fu impressa in Londra nel 1784, col
titolo: _The theory of harmonics; or an illustration of the Grecian
harmonica, in two parts. Teoria della musica, o spiegazione di quella
dei Greci, 2 vol._ Nel 1º tomo tratta dell'armonia secondo i principj
del preteso Euclide, d'Aristosseno e di Bacchio il seniore, nel 2º vol.,
dell'armonia, ch'egli stabilisce su i principj della ragione (_V.
Monthly Review 1785_).

KEIL dottor, ha calcolato che in alcune voci, i ristringimenti e le
dilatazioni della glotta, sono sì prodigiosamente tenui, che
quest'apertura, la quale non ha più d'una decima d'un pollice, è divisa
in più di 1200 parti; ed un orecchio esatto distingue il suono
differente di ciascuna. Quale delicatezza di tensione non deve esservi
nelle fibre! Non è lo stesso d'una voce ordinaria, che non percorre
altrettante divisioni.

KEISER (Reinhard), nato in Lipsia nella Sassonia, cel. compositore de'
suoi tempi, morto nel 1739. Scheibe dice, che Mattheson chiamava Keiser
il primo compositore di opere in musica nell'universo; e Teleman
assicura che Hendel ed Hasse si sono formati non solo sopra di lui, ma
che hanno profittato spesso delle sue invenzioni. Lo stesso Sassone
confessava al D. Burney, _che aveva scritto più di Scarlatti, e che le
sue melodie, malgrado i cambiamenti che 50 anni portato aveano nella
musica, erano così armoniose che potevansi frammischiare all'altre
moderne senzachè gl'intendenti medesimi potessero accorgersene_
(_Travels, t. 2_). Gli Alemanni pretendono, che la Germania,
l'Inghilterra e la stessa Italia a lui debbano la perfezione della
melodia. Cheche ne sia, è pena che perdute si fossero le costui opere
impresse, qualche arietta che rimane non può farci giudicare
dell'asserzione de' tedeschi.

KELLNER (David), pubblicò in Amburgo un'opera col titolo: _Leçons
fidèles de Basse continue_, in 4º, 1732, della quale vi ha non meno che
cinque edizioni, l'ultima è del 1773. _Giov. Cristoforo Kellner_
figliuolo di David, maestro della cappella cattolica della corte a
Cassel apprese da suo padre la musica e la composizione dal celebre
Benda. Sino al 1785, egli aveva date al pubblico 15 opere di sonate,
trio e concerti per il forte-piano, molti oratorj e cantate per chiesa.
Si è fatto anche conoscere come autore per la sua _Istruzione teorica e
pratica per apprendere il basso continuo, ad uso de' principianti_,
pubblicata in tedesco nel 1788.

KEN (Tommaso), dotto vescovo di Bath in Inghilterra, benchè avesse molto
gusto per la poesia e la musica, nulla trascurava frattanto per adempire
a' doveri del suo ministero, istruiva il suo popolo e con ispezialità il
clero, istituì delle scuole, e lasciò molte opere che sono state
raccolte nel 1721 in 4 vol., fra le quali vi ha un _Discorso sulla
musica sacra_. Di lui si rapporta che ogni giorno all'alzarsi del letto
cantava un Inno a Dio accompagnandolo col suo liuto. Morì nel 1711 a
Longleat.

KEPLERO (Giov.), cel. astronomo e mattematico nato a Wied nel 1571, e
morto in Ratisbona nel 1630. Nella sua opera _Harmonica mundi_ impressa
a Linz in Austria nel 1619, egli tratta a lungo delle proporzioni
armoniche e degli elementi del canto. Vi ha poca solidità nella sua
dottrina, e molti pregiudizj, come allorquando s'impegna a provare che
il movimento de' corpi celesti e l'armonia nella musica posano sugli
stessi principj di teoria.


KIRBERG, autore tedesco di un'opera teoretica sulla musica, di cui
racconta il Carpani, che Haydn avendolo studiato ne' suoi primi anni ne
rimase poco contento, perchè parevagli che lo imbrigliasse troppo collo
scrupoloso suo rigore (_Lett. 3_).

KIRCHER (Atanasio), gesuita, nato a Buchow nel principato di Fulda, fu
da prima professore a Wirzburgo, poi in Avignone, e finalmente in Roma,
ove morì nel 1680 in età di 78 anni. Tra le molte sue opere piene d'una
profonda erudizione, e notabili per le singolarità che vi accumula, due
sono da rimarcarsi intorno alla musica: 1. _Musurgia universalis sive
ars magna consoni et dissoni_, Romæ 1660, 2 Vol. in fol.; 2. _Phonurgia
nova de prodigiosis sonorum effectibus, et sermocinationes per machinas
sono animatas_, Kempten 1682, in fol. "Quest'uomo originale non si curò
d'altro, che di sorprendere il pubblico con invenzioni d'ogni sorta.
Acuto, ingegnoso, riflessivo, studioso in ogni genere di scienze e
d'arti, non trascurò neppur la musica. Egli fu de' primi a leggere la
raccolta de' greci armonici, ed a pubblicare le tavole delle loro note
musicali. Meibomio che si preparava a pubblicarne la raccolta ne restò
talmente sorpreso, che da furibondo grammatico si scagliò contro
Kircher, e lo trattò d'impostore: ma la sua bile è fuor di proposito.
Kircher nelle sue opere di musica contentossi di facilitare a' moderni
contrappuntisti la loro arte, e di agevolarla ai pratici colle
invenzioni di organi maravigliosi" (_Requen. Prefaz._). Ma in queste sue
opere alcune viste ingegnose, alcuni fatti curiosi compensano di raro
l'ammasso di cattivi ragionamenti e di peggior fisica, in cui sono
sommersi: niuno si fa più a leggerle, perchè quasi nulla insegnano. _Lo
spirito di critica che presiede oggidì allo studio e alla discussione
de' fatti e de' monumenti dell'antichità ha condannato all'oblio tutte
le pie visioni di Kircher, e le sue opere non hanno ottenuto tutta la
confidenza, che i lunghi travagli e la vasta erudizione del loro autore
meritar dovevano alle medesime. Egli era alcun poco visionario, e
rimaneva contento, purchè trovasse delle cose, che niuno prima di lui
aveva dinotato._ Di ciò ne sia un saggio l'aver ridotto a note musicali
nella sua _Musurgia_ le diverse specie di febbri, alle quali soggiace il
corpo umano. Il pensamento è proprio dell'ingegno dell'A., dice Eximeno;
ma io credo che i medici non vorranno far partecipi i maestri di
cappella dell'usufrutto delle nostre miserie, chiamandoli per far la
battuta mentre ci tastano il polso.

KIRCHMAIER (Teodoro), dottore in filosofia della facoltà di Wittemberga,
dove nel 1673 pubblicò un'opera col titolo: _Schediasma fisicum de
viribus mirandis toni consoni_, in 4º. È divisa in 3 capitoli, nel primo
tratta del potere dell'armonia nel muovere gli affetti; nel secondo
della forza che ha il suono di commuovere e fin di rompere i corpi; e
nel terzo di curare i morbi.

KIRNBERGER (Giov. Filippo), dotto musico nato nella Turingia, e morto in
Berlino in qualità di musico di camera della principessa Amalia di
Prussia a 27 luglio del 1783, in età di 62 anni. Benchè non mancasse nè
di gusto, nè di abilità nella pratica della sua arte, negli ultimi venti
anni di sua vita non si occupò che della teoria della musica. Ecco il
catalogo delle sue opere scritte da lui in tedesco: _Costruzione della
temperatura equilibrata_, 1760. _Il temperamento di Kirnberger è uno de'
più cattivi_, dice M. Chladni, _perchè contiene 9 quinte esatte, e 'l
comma pitagorico è molto inegualmente ripartito sopra 3 quinte. Bisogna
notar ciò, perchè l'autorità di Kirnberger, celebre con ragione per
altro come armonista, ha fatto, che molti autori hanno adottati de'
falsi principj_ (_Acoustique, p. 39_). 2. _L'arte della composizione
pura, secondo positivi principj spiegati con esempj_, 1774. Il secondo
volume di quest'opera ha tre parti, 1776. 3. _Principj dell'uso
dell'armonia_, 1773. 4. _Principj del basso continuo come primi elementi
della composizione_, con molti rami, 1781. 5. _Idee intorno a differenti
metodi di composizioni_, ec. 1782. Egli ha fondato una scuola in
Germania, ed ha sottomesso ad un nuovo sistema tutt'i principj
dell'armonia. 6. _Istruzione per apprendere la composizione del canto_,
Berlino 1782. A lui si dee finalmente la più parte degli articoli di
musica, che contengonsi nel 1º vol. della teoria delle belle arti di
Sulzer.


KLEIN (Giov. Giuseppe), avvocato e maestro di cappella ad Eisenberga,
nel 1783 pubblicò a Gera _Versuch_ ec. cioè: _Saggio d'una istruzione
sistematica della musica pratica_. E nel 1785, _Libro di musica
semplice, con una introduzione su questo genere di musica e 'l suo uso
nel servizio divino_.

KLINGHAMMER (J. C.). Nel 1777, aveva incominciato a pubblicare a
Salzwedel, un'opera periodica sotto il titolo di _Idee intorno alla
musica teoretica e pratica_, in tedesco: ma egli non continuò
l'intrapresa.

KLOCKENBRING (Feder. Arnoldo), secretario della cancelleria di Hannover,
dove pubblicò nel 1787, in sua lingua: _Dissertazioni diverse_ in 8vo.
Le seguenti sono relative alla musica: 1. _Sullo stato della musica ne'
paesi nuovamente scoverti nel mare del Sud, e particolarmente sulla
differenza del sistema d'intervalli di que' popoli dal nostro_; 2.
_Lettera d'un dilettante di musica su la questione_: Se le giovani
persone di buona famiglia debbono apprender la musica, e come? 3.
_Risposta d'una dama all'autore della precedente lettera._ Il primo
raccomanda la teoria dell'arte; la dama, per contrario, insiste sulla
pratica.

KLOTZ, celebre fabbricante d'instromenti, era scolare di Steiner. I suoi
violini, molto apprezzati, imitano così bene la costruzione di quelli di
Steiner, ch'è quasi impossibile il distinguer gli uni dagli altri.


KOCH (Arrigo-Cristiano), nato a Rudostaldt, fu musico di camera di quel
principe, e maestro di concerto. Nel 1782, fece quivi imprimere _Essai
d'instruction pour l'art de la composition_, 2 vol. in 8vo. Questo
trattato è scritto con molto metodo e con chiarezza; il secondo volume è
del 1787.

KOCH (Cristoforo-Arrigo) nel 1802 pubblicò in Lipsia un _Lexicon
musicale_, scritto in tedesco in 2 vol. in 8vo. Quest'opera puramente
dogmatica ha ottenuto la stima dei teorici. L'autore ne ha dato un
_Compendio_ in un vol. in 8vo, Lipsia 1807.

KOENIG (Giov. Ulrico), dopo aver terminati i suoi studj a Stuttgard e
nelle università di Tubinga, e d'Heidelberga, diè le prime prove de'
suoi sublimi talenti nella poesia; si rese quindi a Dresda, e
conciliossi talmente il favore del re di Polonia, che lo fece
consigliere di corte, e gli accordò ancora i titoli di nobiltà. Egli
morì colà nel 1744. Amava molto la musica, e nel suo soggiorno in
Hamburgo e a Dresda acquistato aveva delle cognizioni molto estese in
quest'arte. A questa predilezione di Koenig per la musica dee la
Germania due de' suoi più gran maestri, Hasse e Graun, ch'egli onorò di
sua protezione. Nell'appendice delle opere di Besser vi ha di Koenig una
pregevole dissertazione _Sur la comparaison du rhythme dans la poesie et
dans la musique_.

KOLMANN (A. F.), maestro di cappella di S. James a Londra, ha pubblicato
nel 1809, a Offenbach un'opera in due lingue, inglese e tedesca, col
titolo: _A practical guide to thorough bass_; cioè _Guida pratica del
basso generale_, assai pregiata dagl'intendenti.

KOLZ (Matteo), autore dell'_Isagoge musicæ_, ossia _Introduzione alla
musica_. Prinz cita questo trattato fra le altre opere impresse, che a
motivo della estrema lor rarità, ha egli stesso trascritto. Quest'autore
è de' principj del secolo 17º.

KOZELUCH (Leopoldo), maestro di cappella in Vienna, nato in Boemia nel
1753. Di nove anni fu mandato per fare i suoi studj a Praga, e vi
apprese nello stesso tempo il cembalo, e 'l contrappunto. Nel 1771 fece
i primi saggi de' suoi talenti musicali in età di 18 anni con scrivere
de' balli per quel teatro, ch'ebbero gran successo, quindi venne a
stabilirsi in Vienna. Kozeluch è uno de' più stimati compositori de'
nostri giorni, e deesi convenire ch'egli merita la gran riputazione che
si è acquistata. Distinguonsi le sue composizioni per il brio e le
grazie dello stile, per la più nobile melodia unita all'armonia più pura
e 'l più aggradevole ordine per rapporto al ritmo ed alla modulazione.
Egli ha scritto moltissime opere per teatro sì italiane che francesi ed
allemanne, per la più parte impresse: molte sonate e concerti per
cembalo assai pregiati, e molta musica strumentale d'uno squisito gusto.


KRAUSE (Crist. Godofredo), avvocato nel senato e ne' tribunali francesi
in Berlino, era figlio di un maestro di musica nella Silesia, alle cui
lezioni dovette egli la sua grande abilità nell'accompagnare col violino
e col cembalo. Nel 1748, egli pubblicò in Berlino: _Lettre sur la
difference entre la musique italienne et françoise_, in 8vo. Nel 1782
_De la poésie et de la musique_, in 8vo. Quest'opera è stimatissima.
_Pensées diverses sur la musique_, e trovansi inseriti ne' tomi II, e
III, della Critica di Marpurg. Egli è autore in oltre di buona musica
sia vocale sia strumentale impressa.

KRAUSE (Giuseppe), morto a Stockolm nel 1792, maestro di cappella del re
di Svezia: era allievo dell'ab. Vogler. Giovane studiò con gran zelo le
scienze in molte università dell'Allemagna; ma il suo pendio per la
musica gliele fece abbandonare del tutto. Per perfezionarsi viaggiò per
quattr'anni sino al 1787, in Inghilterra, in Italia e in Francia, ove i
suoi talenti lo fecero apprezzare e stimar da per tutto. Egli compose
l'eccellente musica della _Didone_, gl'intermezzi di _Amfitrione_, e la
musica funebre per l'esequie e sepoltura di Gustavo III.

KROMMER (Franc.), uno de' recenti compositori di musica stromentale che
per lo studio delle divine carte di Haydn è più riuscito ad imitarne lo
stile. Vi sono di lui impresse 50 opere consistenti in sonate, trio,
quartetti ec. L'ultima è comparsa in Parigi nel 1805. Nelle di lui
composizioni si trova dell'originalità ed una bella melodia; ma vi ha
alle volte abuso di modulazioni, ed un poco di guazzabuglio armonico.
Carpani lo dice uno de' scrittori dotti insieme e melodiosi. _V.
l'articolo di Haensel._

KRUGER (Giov. Gottlieb). Nel magazzino musicale di Hamburgo del 1737, p.
363 si trova di lui una dissertazione intitolata: _Anmerkungen_ etc.,
cioè: _Note fisiche intorno ad alcuni soggetti relativi alla musica_.


KUHNAU (Giov.), maestro di musica di S. Tommaso in Lipsia. Sin da' più
teneri anni sviluppò i talenti che ricevuti avea dalla natura sì per le
scienze, che per la musica. A Dresda la sua familiarità con la famiglia
del maestro di cappella italiano Albrici oltre il vantaggio di studiare
le costui composizioni da lui comunicategli, ebbe quello di apprender
ben presto la lingua italiana, che unicamente parlavasi in quella casa.
Il titolo di allievo d'Albrici fecegli gran fortuna in Lipsia, dove
grandemente furono ammirate le sue composizioni. Kuhnau coltivò nello
stesso tempo le matematiche, l'algebra, e le lingue greca ed ebrea in
quell'università: tradusse quivi più opere dall'italiano e dal francese,
e scrisse inoltre più opere sì teoriche che pratiche. Egli morì sulla
medietà dello scorso secolo. Le sue opere sono: _Dissert. de juribus
circa musicos ecclesiasticos_, in 4º, _Il ciarlatano in musica_, Lipsia,
1700, in 12º, _Tractatus de monochordo seu musica antiqua ac hodierna_
etc., _Introductio ad compositionem musicalem_, e _Disputatio de triade
harmonicâ_: oltre molte opere di pratica.




  ERRORI.                            CORREZIONI.

  PAG.

   10  e quello                      a quello
   24  esser da tutti                esser letto da tutti
   39  _le Nozze di Titi_            _le Nozze di Teti_
   40  quindecesimo                  quindicesimo
   58  uno de' più, giureconsulti.   uno de' giureconsulti
   85  applaudisca                   applica
  ivi  _Balayrac_                    _Dalayrac_
   88  venne a cavare                venne a vacare
   91  sul cammino diatonico         sul cammino diatonico del
       del tuono,                      basso l'accordo convenevole
                                       a ciascun grado del tuono
  104  di cui ne ha dato d           di cui ne ha dato il
  106  intelligibili                 inintelligibili.
  122  a causa                       accusa
  134  Pleyer... Bianchini           Pleyel... Bianchi
  141  _ana_                         _una_
  153  profonda                      profondo
  158  abbia potuto                  abbiano potuto
  164  per mezzo ch'è stato          per mezzo di un pendolo
                                       ch'è stato
  181  traspottossi                  trasportarsi
  199  _all'art._ Holfeld, _dopo
       le parole_ ne fa il vero
       ornamento, _si aggiunga_:     -- destinato a notare e scrivere
                                       i pezzi di musica, a
                                       misura che si eseguiscono
                                       sul cembalo.
  223  acciò                         a ciò




AVVISO A' LETTORI


Per uno sbaglio del tipografo sono stati omessi gli articoli de' due
_Grimaldi_ da Messina celebri costruttori di cembali, come ancora del
rinomato nostro violinista _Sig. Andrea Grimaldi_, che col suo stromento
fa oggidì le delizie de' buoni conoscitori di questa Capitale; si
daranno però nel _Supplemento_ dell'ultimo tomo. L'autore si è fatto in
oltre un dovere di presentare a' suoi Lettori in questo volume l'_Esame
delle riflessioni critiche sul di lui Dizionario_. Sembran elleno, a suo
avviso, nate non già da una giudiziosa critica atta ad istruire, e
rischiarar vie più il soggetto, ma da uno spirito di contenzione e di
malevolenza. L'autore ne rimette la decisione al sano ed imparziale
giudizio de' suoi Lettori.





Nota del Trascrittore

Ortografia e punteggiatura originali sono state mantenute, così come le
grafie alternative (Paisiello/Paesiello, matematica/mattematica,
clavicembalo/gravicembalo, strumento/istrumento/instrumento,
stromento/istromento/instromento e simili), correggendo senza
annotazione minimi errori tipografici. Le correzioni indicate
dall'autore a pag. 235 sono state riportate nel testo. L'ordine
alfabetico non è corretto a pag. 71 (la voce "Cleaver", erroneamente
scritta "Claaver" nell'originale, precede "Clamer"). Sono stati
corretti i seguenti refusi (tra parentesi il testo originale):

    7 -- nacque a Lecce [Lecci]
    9 -- ed abate di Senones [Seuones] nella Lorena
   12 -- CAMPIONI [Gampioni] (Carlo-Antonio)
   32 -- un Tanneguy Le Fèvre [in Tanneguì le Fevre]
   60 -- sopra 21 di larghezza [lunghezza]
   71 -- CLEAVER [Claaver] (William)
  158 -- Son questi di quei svarioni [stravioni] così singolari





End of the Project Gutenberg EBook of Dizionario storico-critico degli
scrittori di musica e de' più celebri artisti, vol. 2 (of 4), by Giuseppe Bertini

*** END OF THIS PROJECT GUTENBERG EBOOK DIZIONARIO STORICO-CRITICO, VOL 2 ***

***** This file should be named 40818-8.txt or 40818-8.zip *****
This and all associated files of various formats will be found in:
        http://www.gutenberg.org/4/0/8/1/40818/

Produced by Carlo Traverso, Barbara Magni and the Online
Distributed Proofreading Team at http://www.pgdp.net (This
file was produced from images generously made available
by The Internet Archive)


Updated editions will replace the previous one--the old editions
will be renamed.

Creating the works from public domain print editions means that no
one owns a United States copyright in these works, so the Foundation
(and you!) can copy and distribute it in the United States without
permission and without paying copyright royalties.  Special rules,
set forth in the General Terms of Use part of this license, apply to
copying and distributing Project Gutenberg-tm electronic works to
protect the PROJECT GUTENBERG-tm concept and trademark.  Project
Gutenberg is a registered trademark, and may not be used if you
charge for the eBooks, unless you receive specific permission.  If you
do not charge anything for copies of this eBook, complying with the
rules is very easy.  You may use this eBook for nearly any purpose
such as creation of derivative works, reports, performances and
research.  They may be modified and printed and given away--you may do
practically ANYTHING with public domain eBooks.  Redistribution is
subject to the trademark license, especially commercial
redistribution.



*** START: FULL LICENSE ***

THE FULL PROJECT GUTENBERG LICENSE
PLEASE READ THIS BEFORE YOU DISTRIBUTE OR USE THIS WORK

To protect the Project Gutenberg-tm mission of promoting the free
distribution of electronic works, by using or distributing this work
(or any other work associated in any way with the phrase "Project
Gutenberg"), you agree to comply with all the terms of the Full Project
Gutenberg-tm License available with this file or online at
  www.gutenberg.org/license.


Section 1.  General Terms of Use and Redistributing Project Gutenberg-tm
electronic works

1.A.  By reading or using any part of this Project Gutenberg-tm
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement.  If you do not agree to abide by all
the terms of this agreement, you must cease using and return or destroy
all copies of Project Gutenberg-tm electronic works in your possession.
If you paid a fee for obtaining a copy of or access to a Project
Gutenberg-tm electronic work and you do not agree to be bound by the
terms of this agreement, you may obtain a refund from the person or
entity to whom you paid the fee as set forth in paragraph 1.E.8.

1.B.  "Project Gutenberg" is a registered trademark.  It may only be
used on or associated in any way with an electronic work by people who
agree to be bound by the terms of this agreement.  There are a few
things that you can do with most Project Gutenberg-tm electronic works
even without complying with the full terms of this agreement.  See
paragraph 1.C below.  There are a lot of things you can do with Project
Gutenberg-tm electronic works if you follow the terms of this agreement
and help preserve free future access to Project Gutenberg-tm electronic
works.  See paragraph 1.E below.

1.C.  The Project Gutenberg Literary Archive Foundation ("the Foundation"
or PGLAF), owns a compilation copyright in the collection of Project
Gutenberg-tm electronic works.  Nearly all the individual works in the
collection are in the public domain in the United States.  If an
individual work is in the public domain in the United States and you are
located in the United States, we do not claim a right to prevent you from
copying, distributing, performing, displaying or creating derivative
works based on the work as long as all references to Project Gutenberg
are removed.  Of course, we hope that you will support the Project
Gutenberg-tm mission of promoting free access to electronic works by
freely sharing Project Gutenberg-tm works in compliance with the terms of
this agreement for keeping the Project Gutenberg-tm name associated with
the work.  You can easily comply with the terms of this agreement by
keeping this work in the same format with its attached full Project
Gutenberg-tm License when you share it without charge with others.

1.D.  The copyright laws of the place where you are located also govern
what you can do with this work.  Copyright laws in most countries are in
a constant state of change.  If you are outside the United States, check
the laws of your country in addition to the terms of this agreement
before downloading, copying, displaying, performing, distributing or
creating derivative works based on this work or any other Project
Gutenberg-tm work.  The Foundation makes no representations concerning
the copyright status of any work in any country outside the United
States.

1.E.  Unless you have removed all references to Project Gutenberg:

1.E.1.  The following sentence, with active links to, or other immediate
access to, the full Project Gutenberg-tm License must appear prominently
whenever any copy of a Project Gutenberg-tm work (any work on which the
phrase "Project Gutenberg" appears, or with which the phrase "Project
Gutenberg" is associated) is accessed, displayed, performed, viewed,
copied or distributed:

This eBook is for the use of anyone anywhere at no cost and with
almost no restrictions whatsoever.  You may copy it, give it away or
re-use it under the terms of the Project Gutenberg License included
with this eBook or online at www.gutenberg.org

1.E.2.  If an individual Project Gutenberg-tm electronic work is derived
from the public domain (does not contain a notice indicating that it is
posted with permission of the copyright holder), the work can be copied
and distributed to anyone in the United States without paying any fees
or charges.  If you are redistributing or providing access to a work
with the phrase "Project Gutenberg" associated with or appearing on the
work, you must comply either with the requirements of paragraphs 1.E.1
through 1.E.7 or obtain permission for the use of the work and the
Project Gutenberg-tm trademark as set forth in paragraphs 1.E.8 or
1.E.9.

1.E.3.  If an individual Project Gutenberg-tm electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any additional
terms imposed by the copyright holder.  Additional terms will be linked
to the Project Gutenberg-tm License for all works posted with the
permission of the copyright holder found at the beginning of this work.

1.E.4.  Do not unlink or detach or remove the full Project Gutenberg-tm
License terms from this work, or any files containing a part of this
work or any other work associated with Project Gutenberg-tm.

1.E.5.  Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg-tm License.

1.E.6.  You may convert to and distribute this work in any binary,
compressed, marked up, nonproprietary or proprietary form, including any
word processing or hypertext form.  However, if you provide access to or
distribute copies of a Project Gutenberg-tm work in a format other than
"Plain Vanilla ASCII" or other format used in the official version
posted on the official Project Gutenberg-tm web site (www.gutenberg.org),
you must, at no additional cost, fee or expense to the user, provide a
copy, a means of exporting a copy, or a means of obtaining a copy upon
request, of the work in its original "Plain Vanilla ASCII" or other
form.  Any alternate format must include the full Project Gutenberg-tm
License as specified in paragraph 1.E.1.

1.E.7.  Do not charge a fee for access to, viewing, displaying,
performing, copying or distributing any Project Gutenberg-tm works
unless you comply with paragraph 1.E.8 or 1.E.9.

1.E.8.  You may charge a reasonable fee for copies of or providing
access to or distributing Project Gutenberg-tm electronic works provided
that

- You pay a royalty fee of 20% of the gross profits you derive from
     the use of Project Gutenberg-tm works calculated using the method
     you already use to calculate your applicable taxes.  The fee is
     owed to the owner of the Project Gutenberg-tm trademark, but he
     has agreed to donate royalties under this paragraph to the
     Project Gutenberg Literary Archive Foundation.  Royalty payments
     must be paid within 60 days following each date on which you
     prepare (or are legally required to prepare) your periodic tax
     returns.  Royalty payments should be clearly marked as such and
     sent to the Project Gutenberg Literary Archive Foundation at the
     address specified in Section 4, "Information about donations to
     the Project Gutenberg Literary Archive Foundation."

- You provide a full refund of any money paid by a user who notifies
     you in writing (or by e-mail) within 30 days of receipt that s/he
     does not agree to the terms of the full Project Gutenberg-tm
     License.  You must require such a user to return or
     destroy all copies of the works possessed in a physical medium
     and discontinue all use of and all access to other copies of
     Project Gutenberg-tm works.

- You provide, in accordance with paragraph 1.F.3, a full refund of any
     money paid for a work or a replacement copy, if a defect in the
     electronic work is discovered and reported to you within 90 days
     of receipt of the work.

- You comply with all other terms of this agreement for free
     distribution of Project Gutenberg-tm works.

1.E.9.  If you wish to charge a fee or distribute a Project Gutenberg-tm
electronic work or group of works on different terms than are set
forth in this agreement, you must obtain permission in writing from
both the Project Gutenberg Literary Archive Foundation and Michael
Hart, the owner of the Project Gutenberg-tm trademark.  Contact the
Foundation as set forth in Section 3 below.

1.F.

1.F.1.  Project Gutenberg volunteers and employees expend considerable
effort to identify, do copyright research on, transcribe and proofread
public domain works in creating the Project Gutenberg-tm
collection.  Despite these efforts, Project Gutenberg-tm electronic
works, and the medium on which they may be stored, may contain
"Defects," such as, but not limited to, incomplete, inaccurate or
corrupt data, transcription errors, a copyright or other intellectual
property infringement, a defective or damaged disk or other medium, a
computer virus, or computer codes that damage or cannot be read by
your equipment.

1.F.2.  LIMITED WARRANTY, DISCLAIMER OF DAMAGES - Except for the "Right
of Replacement or Refund" described in paragraph 1.F.3, the Project
Gutenberg Literary Archive Foundation, the owner of the Project
Gutenberg-tm trademark, and any other party distributing a Project
Gutenberg-tm electronic work under this agreement, disclaim all
liability to you for damages, costs and expenses, including legal
fees.  YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3.  YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.

1.F.3.  LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from.  If you
received the work on a physical medium, you must return the medium with
your written explanation.  The person or entity that provided you with
the defective work may elect to provide a replacement copy in lieu of a
refund.  If you received the work electronically, the person or entity
providing it to you may choose to give you a second opportunity to
receive the work electronically in lieu of a refund.  If the second copy
is also defective, you may demand a refund in writing without further
opportunities to fix the problem.

1.F.4.  Except for the limited right of replacement or refund set forth
in paragraph 1.F.3, this work is provided to you 'AS-IS', WITH NO OTHER
WARRANTIES OF ANY KIND, EXPRESS OR IMPLIED, INCLUDING BUT NOT LIMITED TO
WARRANTIES OF MERCHANTABILITY OR FITNESS FOR ANY PURPOSE.

1.F.5.  Some states do not allow disclaimers of certain implied
warranties or the exclusion or limitation of certain types of damages.
If any disclaimer or limitation set forth in this agreement violates the
law of the state applicable to this agreement, the agreement shall be
interpreted to make the maximum disclaimer or limitation permitted by
the applicable state law.  The invalidity or unenforceability of any
provision of this agreement shall not void the remaining provisions.

1.F.6.  INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg-tm electronic works in accordance
with this agreement, and any volunteers associated with the production,
promotion and distribution of Project Gutenberg-tm electronic works,
harmless from all liability, costs and expenses, including legal fees,
that arise directly or indirectly from any of the following which you do
or cause to occur: (a) distribution of this or any Project Gutenberg-tm
work, (b) alteration, modification, or additions or deletions to any
Project Gutenberg-tm work, and (c) any Defect you cause.


Section  2.  Information about the Mission of Project Gutenberg-tm

Project Gutenberg-tm is synonymous with the free distribution of
electronic works in formats readable by the widest variety of computers
including obsolete, old, middle-aged and new computers.  It exists
because of the efforts of hundreds of volunteers and donations from
people in all walks of life.

Volunteers and financial support to provide volunteers with the
assistance they need are critical to reaching Project Gutenberg-tm's
goals and ensuring that the Project Gutenberg-tm collection will
remain freely available for generations to come.  In 2001, the Project
Gutenberg Literary Archive Foundation was created to provide a secure
and permanent future for Project Gutenberg-tm and future generations.
To learn more about the Project Gutenberg Literary Archive Foundation
and how your efforts and donations can help, see Sections 3 and 4
and the Foundation information page at www.gutenberg.org


Section 3.  Information about the Project Gutenberg Literary Archive
Foundation

The Project Gutenberg Literary Archive Foundation is a non profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service.  The Foundation's EIN or federal tax identification
number is 64-6221541.  Contributions to the Project Gutenberg
Literary Archive Foundation are tax deductible to the full extent
permitted by U.S. federal laws and your state's laws.

The Foundation's principal office is located at 4557 Melan Dr. S.
Fairbanks, AK, 99712., but its volunteers and employees are scattered
throughout numerous locations.  Its business office is located at 809
North 1500 West, Salt Lake City, UT 84116, (801) 596-1887.  Email
contact links and up to date contact information can be found at the
Foundation's web site and official page at www.gutenberg.org/contact

For additional contact information:
     Dr. Gregory B. Newby
     Chief Executive and Director
     gbnewby@pglaf.org

Section 4.  Information about Donations to the Project Gutenberg
Literary Archive Foundation

Project Gutenberg-tm depends upon and cannot survive without wide
spread public support and donations to carry out its mission of
increasing the number of public domain and licensed works that can be
freely distributed in machine readable form accessible by the widest
array of equipment including outdated equipment.  Many small donations
($1 to $5,000) are particularly important to maintaining tax exempt
status with the IRS.

The Foundation is committed to complying with the laws regulating
charities and charitable donations in all 50 states of the United
States.  Compliance requirements are not uniform and it takes a
considerable effort, much paperwork and many fees to meet and keep up
with these requirements.  We do not solicit donations in locations
where we have not received written confirmation of compliance.  To
SEND DONATIONS or determine the status of compliance for any
particular state visit www.gutenberg.org/donate

While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.

International donations are gratefully accepted, but we cannot make
any statements concerning tax treatment of donations received from
outside the United States.  U.S. laws alone swamp our small staff.

Please check the Project Gutenberg Web pages for current donation
methods and addresses.  Donations are accepted in a number of other
ways including checks, online payments and credit card donations.
To donate, please visit:  www.gutenberg.org/donate


Section 5.  General Information About Project Gutenberg-tm electronic
works.

Professor Michael S. Hart was the originator of the Project Gutenberg-tm
concept of a library of electronic works that could be freely shared
with anyone.  For forty years, he produced and distributed Project
Gutenberg-tm eBooks with only a loose network of volunteer support.

Project Gutenberg-tm eBooks are often created from several printed
editions, all of which are confirmed as Public Domain in the U.S.
unless a copyright notice is included.  Thus, we do not necessarily
keep eBooks in compliance with any particular paper edition.

Most people start at our Web site which has the main PG search facility:

     www.gutenberg.org

This Web site includes information about Project Gutenberg-tm,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.
